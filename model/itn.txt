Финансистът от „ИТН“ Любомир Каримански – оптимист за 47-я Парламент и сформирането на редовен кабинет
Тази сутрин в предаването „Здравей, България“ по Нова телевизия, Любомир Каримански от ИТН коментира, че е оптимист за 47-я парламент и според него почти на 100% е възможно той да оцелее и да се сформира редовен кабинет. Той сподели за евентуални нови имена от ИТН – хора, които умеят да водят преговори, дипломатични и които ще ни изненадат с модели на вземане на решения.

Финансовият експерт и председател на бюджетната комисия в 46-то Народно събрание, сподели още, че партията е анализирала ситуацията и грешките си и е отворена за всички, които искат промяна. Вероятна е и предстояща среща с представители на „Продължаваме промяната“, след като се разбере какво включва програмата им.

Каримански коментира и последното социологическо изследване на „Галъп“, определяйки го като „моментна снимка в ситуация, която все още не е предизборна и води към внушения“.

Топ експертът от ИТН направи и добри социални прогнози. Според него 720 лева минимална работна заплата е постижима, а парите за заплати, пенсии и социални дейности могат да бъдат осигурени чрез прекратяване на корупционни практики. Той бе категоричен, че не се налага увеличаване на данъците.

В разговора бе засегната и темата за цените на тока, като тук решение може да се търси в субсидирането на малките и средни предприятия от свръхпечалбите на големите.