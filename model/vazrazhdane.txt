
Да поставим великденски яйца под Коледната елха е иновативен подход, но уви Варна има нужда от доста по-креативни събития

Време е Варна да защити българската култура, традиции и история! Това се казва в декларация на общинските съветници от „Възраждане“ в Общинския съвет във Варна, за наближаващия туристически сезон и готовността на Община Варна за посрещането му.

Ето пълният текст:

На прага сме на туристически сезон 2024. Сезон, в който Варна следва да се представи пред света, като Морска столица на Балканите. Вече трябва да се планира и следващия сезон 2025 г., но уви единственият по-различен акцент в образа на Варна е коледната украса, която по всичко личи, ще стане Великденска.

Да поставим великденски яйца под Коледната елха е иновативен подход, но уви Варна има нужда от доста по-креативни събития и действия, за да се наложи в силната конкуренция на световния туристически пазар.

Варна няма своя идентичност.

В заведенията звучи чужда музика, сервира се чужда храна, повечето реклами са на чужди езици. По нищо не личи, че гостите на Варна са в България.

 Туристите получават имитации на чужда култура и идват само защото дестинацията е евтина.

Всеки уважаващ себе си турист търси местната кухня, местната култура и местните традиции. Те носят високата добавена стойност и привличат туристи, които могат да си ги позволят.

Само преди дни министърът на културата на Гърция Лина Мендони внесе законопроект, който предвижда до 20 000 евро глоба, ако не звучи 45% гръцка музика в заведения, обществени места, летища, гари и молове. Мендони заяви, че целта е „опазване и насърчаване на нематериалното културно наследство“.

Време е Варна да защити българската култура, традиции и история!

Възраждане декларира желанието ни във Варна да се развие модерен туристически продукт, включващ 60% българска музика, модерна българска кухня, културни традиции, в съчетание с туристически и исторически забележителности.

