Не се ли отреже главата на октопода - нищо няма да се промени
„Все по-вероятни изглеждат избори 2 в 1. Противоречията между партньорите в тази коалиция се задълбочават, разбирателство няма почти по никакъв въпрос, това е агония – агония и за държавата, и за тях, и за българските граждани. Изходът от тази ситуация е избори 2 в 1, хората отново да си кажат мнението”.

Това заяви лидерът на БСП Корнелия Нинова пред „Денят започва с Георги Любенов” по БНТ.

И аргументирайки се, добави: „Докога тая мъка? По всеки въпрос - изнудване помежду им, рекетиране, пазарлъци за постове, за порции от властта, всеки път ли ще е така? Те се готвят да сменят регулаторите, да се избира нов Висш съдебен съвет, нов Инспекторат към него – ако всеки път ще върви в тази агония държавата, просто няма никакъв смисъл от това”, посочи Нинова.

По думите на лидера на социалистите управляващата сглобка с всеки следващ ден дава нови поводи за задълбочаване на кризата. „Не е само с разпределянето на порциите във властта. Със законодателството е същото – поправка на поправката, закони, които се приемат на две четения днес и сега, през Закона за съдебната власт в „Преходни и заключителни разпоредби” променят Конституцията, законодателният процес не е качествен, нищо не върви така, както обещаваха на хората”, даде примери Корнелия Нинова.

В отговор на въпроса кой е по-добрият вариант – предложеното от Борисов или от Петков, Нинова заяви: „Каквото и да се случи, ще имаме още от същото, дори и още по-лошо. Защото, както казах, предстоят много промени, те са се фиксирали само в промените в регулаторите, в постовете, с всеки изминал ден ще става по-лошо”.

Лидерът на БСП бе категорична в отговора на въпроса възможни ли са  други плаващи мнозинства в това Народно събрание: „Няма как да влезем в каквито и да е сглобки, това означава да си зачеркнем усилията в последните 10 години, в които категорично сме заявили, че ние сме против подобно задкулисие, паралелни договорки по кабинети, по СС клубове. 10 години се борим срещу това и сега накрая да се предадем, просто няма да стане. Останахме единствената алтернатива на това, което се случва – последователно, принципно в последните години, с много удари, които понесохме и въпреки това устояхме. Не излъгахме никой от хората, които са ни избрали. Няма как да влезем сега в такава сглобка”, заяви Корнелия Нинова.

И добави: „Само като си представя ПП-ДБ какво обещаваха  преди изборите – „никога ГЕРБ, никога ДПС”, ще ги изчегъртват от властта, арестуваха Борисов. И сега се прегърнаха с тях. Това е толкова много липса на достойнство и морал в политиката. И това е най-големият проблем - хората нямат доверие политиците именно поради това – преди избори обещаваш едно, след избори правиш точно обратното. БСП сме различни от този тип правене на политика”, категорично заяви лидерът на българските социалисти.

Корнелия Нинова репликира водещия, подчертавайки, че и в периода, в който БСП е била в управлението, по време на кабинета „Петков” се е борила с модела на задкулисието, на паралелната държава, на модела „ГЕРБ”. „Често чувам – ама и вие управлявахте с тях. Управлявахме срещу мафията, срещу задкулисието, срещу приключването на модела на Борисов. Сега те се прегърнаха с този модел. И няма как да не се види различието между тогава и сега”, посочи лидерът на БСП.

И постави акцента: „Вижте колко е важно кой ти е партньора. Да е чувал някой по време на управлението ни с ПП-ДБ в предишния редовен кабинет за подобни скандали, както сега гледаме? Да сме редили порции на властта? Регулатори – аз на тебе, ти на мене, търговия в политиката? Да е имало такива корупционни скандали, които се развиха сега в НЗОК по повод избора на ръководство? Не. В най-големите кризи  - войната и коронавируса, имаше стабилизиране на икономиката и първо място в Европа на индустриално производство. Имаше най-мощната социална програма – 20 милиарда лева, която стигна до всеки, безплатни детски градини, майчинства, минималната работна заплата, пенсии се увеличиха”, посочи Нинова.

„Затова твърдя убедено, че БСП в онова правителство бяхме вътрешния коректив, БСП беше достоен партньор, спираше много вредни решения, правеше добра политика и спираше ПП-ДБ от всички глупости, които сега натвориха. В момента, в който се прегърнаха обаче с друг партньор, с мафията пред очите на хората – виждате какво се случва”, каза още в разговора пред БНТ Корнелия Нинова.

За големият въпрос със сигурността, мигрантите и отстъплението на правителството за Шенген:

„Винаги когато изнасяме информация, се служим с официални източници, и  документи. Смятам, че министърът на МВР реагира кризисно на вчерашната информация”, заяви Корнелия Нинова и показа официалният документ на Баварската държавна агенция за убежище и репатрация.

„В него се твърди, че между репатрираните са „6-ма души, които са осъдени за убийство непредумишлено убийство, тежка телесна повреда, сексуални престъпления, утежняващи грабежи и пране на пари”. Това е официалния източник. Ние се позовахме на това, когато го обявихме от трибуната на Народното събрание. И после го предоставихме и на медиите”, посочи лидерът на БСП. И продължи:

„Министърът на вътрешните работи твърди, че това са 6-ма българи, които са осъдени в Германия, излежали са си присъдите и сега ги репатрира Баварската държавна агенция за убежищата. И тук възникват много въпроси, и много съмнения: Знаем, че осъден човек, излежал присъдата си, е свободен гражданин. Защо го репатрират – при това някои от тях с белезници, при пристигането в София? Българите сме европейски граждани, имаме право на свободно движение в Европа. Осъден и излежал присъдата си – ти си европейски гражданин, защо трябва да те репатрират от държавната агенция за убежищата?”, реагира Нинова.

Лидерът на БСП бе категорична, че съмненията остават и тъй като БСП е решена да доведе до край този казус, е задала писмен въпрос към министър Стоянов в който пита колко са доведените, кои са, кога са осъдени, в коя държава, кога са освободени, излежали присъдите си и още конкретни въпроси.

В разговора за това, че върнатите мигранти са по Дъблинското споразумение и нямат общо с Шенген, Нинова репликира водещия: „Не сте прав, това е Дъблинското споразумение,  но в решението на Съвета на ЕС по отношение на присъединяването ни към Шенген има един протокол”. Тя го цитира: „В него е записано, че срещу Шенген по въздух и вода България се задължава да приема обратно мигранти, които първо са минали през нашата граница, без ограничение в броя и предимно от Сирия и Афганистан. Така, че двете неща са свързани”.

Лидерът на БСП бе категорична в позицията на социалистите, че примането ни в Шенген по въздух и вода е отстъпление от страна на правителството спрямо българския национален интерес: „България е изпълнила всичко пълноправно за приемането ни в Шенген. И въпреки това, ни демонстрираха, че България е втора ръка държава, българският народ е второстепенен народ, с което ние категорично не сме съгласни. Освен това, нямаме и ползи – защото огромният оборот в Шенген е по сухопътна граница, 97 % от стокообмен, икономика, приходи е по сухопътна граница. Ние бяхме лишени от това абсолютно незаслужено, защото сме изпълнили условията. И срещу това – единствено към България има такова условие за Шенген да приемаме обратно бежанци. Нито една друга държава не е била подложена на такова условие и такова унизително положение”, заяви Корнелия Нинова и подчерта: „Управляващите тотално се провалиха в този приоритет”.

Двустранно споразумение в сферата на сигурността с Украйна – какво се крие и какво ще се случи ако България подпише такова?

„Не дай, боже. Дано да не подписват. И ние ще положим всички усилия това да не се случи”. Така лидерът на БСП отговори на въпроса за това какво се крие зад двустранното споразумение с Украйна в сферата на сигурността.

„Това, означава, че всяка страна-членка на НАТО може да подпише двустранен договор с Украйна. Т.е. не ЕС като цяло, не НАТО като блок да влезе в тази война, а всяка държава поотделно. Това означава изпращане на войници в Украйна. Ние категорично сме против български войски да бъдат изпращани в Украйна - още от първия ден, сме го заявили. Това означава пряко включване на България във войната, което означава тежки последици за нашата страна, заяви Нинова и на въпроса, че Денкове отрекъл за изпращането на български войски в Украйна, казвайки „няма”, тя отговори:

„Те толкова неща казаха, че „няма” и след това направиха точно обратното – че просто нямаме грам доверие. Казаха ли че няма да се събират с ГЕРб и ДПС, че ще ги чегъртат, че ще се борят с мафията, че ще направят съдебна реформа. Казаха и след това  направиха точно обратното." посочи лидерът на БСП.

„По отношение на двустранното споразумение доказателство, че това може да се случи виждаме в думите на премиера, който каза: „Ще обсъдим в България подписване на двустранно споразумение. Що се отнася до другото - в петък изнесохме и тези данни. Казахме, че докладът, внесен в секретно деловодство на Парламента за това какво е изпратено на Украйна и какво предстои, председателите на опозиционните групи, депутатите, не сме допуснати да го четем дори. Защо ни ограничават законовото право на информация? Това не буди ли съмнения? Лидерите на сглобката са допуснати до доклада – лидерите на опозицията – н. При положение, че всички имаме равни права на народни представители до допускането на класифицирана информация. Ето затова нямаме доверие”, заяви Нинова.

В отговор на въпрос за излезли в последните дни твърдения на Христо Грозев, Колнелия Нинова заяви: „Нямам никаква представа за какво говори Грозев, нито има фирми на БСП, свързани с това. Да, сигурно съм трън в петата на много хора, чиито интереси съм засегнала”, каза Нинова, но подчерта: „За какво всъщност става дума: Притопля се една стара манджа от няколко години, което още веднъж ми дава аргумент да мисля, че наближават избори 2 в 1. Винаги преди избори се изважда нещо такова, шуми се, анализатори, телевизии, говорят, питат. Минават изборите – нещо да сте чули? От две години се върти тази дъвка – да видяхте документ, доказателства, товарителница. Та, ако се изнася оръжие, то не може така във въздуха да се изнесе, без документ?  Някой за тези години извади ли нещо? Някой доказа ли нещо?”, постави въпросите Корнелия Нинова.  

По думите й за това има обяснение: „Води се една организирана, добре финансирана, добре подредена пропагандна война срещу БСП по всички линии. И се питаме – защо? Защото БСП сме единствените, които отказахме да влизаме в сглобките им, задкулисията им, държим се абсолютно твърдо и последователно, въпреки всичко, на което ни подложиха. И постоянно върху нас се излиза тази платена пропаганда, и обикновено преди избори. Защо? За да омаловажат ролята на БСП. За да ни очернят пред хората. За да ни свалят резултата. За да кажат после – БСП загива, БСП изчезва и т.н. За да няма алтернатива на всичко това, което се случва в държавата. Това е целта на подобни претоплени манджи без документи, без никакви аргументи”, подчерта лидерът на социалистите.

В разговора за паралелното правосъдие: „Конституционната промяна беше направена за да се овладее прокуратурата. Защото, прокурорската квота в ключовия орган – ВСС в заложената промяна ще се избира от политическото мнозинство в Парламента. Битката в момента е не за справедливост, не за по-добра съдебна система, а за това кой ще овладее сега и в момента, уж през съдебна реформа, съдебната система. Кой да назначи главният прокурор, чия да е квотата във ВСС, кой да оглави Инспектората, който контролира всички по веригата в съдебната система”, посочи Нинова.

И добави: „Понякога като гледам новините, това, което излиза всеки ден - джуджета, нотариуси, клубове, имам чувството, че гледам филма „Кръстникът” на живо. Дори дотам са се идентифицирали с мафията, че се наричат семейството, като при италиянската мафия: ла ностра фамилия.И едното семейство е срещу другото, фамилия Корлеоне срещу фамилия Дженовезе, примерно. Сега тук семейството на Пепи Еврото и „Осемте джуджета” срещу семейството на Нотариуса и „СС клубовете”, заяви в коментара си Корнелия Нинова.

 

Лидерът на БСП определи случващото се: „Мафия, срастнала се дълбоко със съдебната система. Но това, което мнозинството прави не е борба с тази мафия. Това е борба на кланове, на лобита и на групи – политически и икономически, кой сега да надделее, уж залъгвайки хората, че правят съдебна реформа, която ще бъде в тяхна полза”.

Тя изказа дълбоко съмнение, че от Комисията за нотариуса ще произтече нещо ефективно: „Има истинско решение – няма смелост, обаче. То е институционално, законово и иска характер. Прокурор може да се самосезира от всичко това, което излиза в публичното пространство. Просто си мечтая да се намерят 5-6 такива прокурори, да се самосезират, да започнат истинско разследване, да имат характера и смелостта да стигнат до края. Прокуратурата трябва да свърши това - парламентарна комисия няма да я свърши. Това ще бъде само дъвка и заливане с още ужасяващи факти за това колко дълбоко е проникнала мафията в съдебната система”, заяви Корнелия Нинова и завърши с най-важното, по думите й:

„Тези прокурори, ако се осмелят и има такива – да извадят политиците. Няма начин зад това нещо да не стоят  политици. През всичките години по вссякакви партии, които и да са – вадете ги на показ и да отиват в затвора всички, които са държали и стоели зад цялата тази система”, заяви лидерът на БСП и припомни, че социалистите няколко пъти са писали до Иван Гешев. „Той казва в една пресконференция - „има политици, които са взимали пари с чували от КТБ”. И от трибуната на парламента още тогава призовах Гешев: Извадете списъка на политиците с чувалите! Не го ли направите – нищо няма да се промени, ще се смени един съдия с друг, ще си подаде оставката изпълнителят, но главата на октопода, ако остане – няма никакъв изход от тази ситуация”, категорична бе Корнелия Нинова.

„БСП-София е част от целия ни разговор досега и големия въпрос за морала в политиката, за чистотата и достойнството в политиката: Като кажеш нещо на хората, които те подкрепят – да го изпълниш. А не преди избори – ще изчегъртаме еди си кой, след избори – да се целуваш с него”. Така лидерът на БСП отговори на въпроса на водещия за софийската организация на социалистите.

„Това е и големият въпрос за софийската организация. През цялата кампания ние се борихме за това да се разгради модела на Борисов и Фандъкова в столична община. И след изборите - тези наши представители там върнаха този модел, гласуваха с този модел комисии, стигнаха до абсурда да дадат с нашите гласове комисия за борба с корупцията на ГЕРБ. Вие представяте ли си как Антон Хекимян и ГЕРБ ще борят корупцията на Борисов и  Фандъкова в столична община? Това е отстъпление от всякакъв морал и обещание към избирателите, това е разочарование. После ще се питаме защо не вярват на БСП”, посочи Нинова.

Лидерът на БСП постави на второ място въпроса може ли да водиш дело за избора за кмет, да искаш да отстраниш опонента си от ПП-ДБ, да твърдиш, че е нелегитимен. „Отиваш в съда, вадиш аргументи сутринта, следобяд отиваш в общината, прегръщаш се с тези, с които се караш в съда, вдигаш ръка и им избираш председател на ОбС. При това тезата „трябваше да отпушим СОС да работи заради софиянци” е дълбоко манипулативна. За да тръгне ОбС - трябват 31 гласа. ПП-ДБ и ГЕРБ гласуваха и имаха 40. Защо нашите представители дадоха своите гласове? Тук е големият въпрос – за 4 комисии”, коментира Корнелия Нинова.

Не знам кои са, но знам, че е имало политическа търговия на гърба на БСП. А ние 10 години се борим срещу това, за чист образ на БСП и морал в политиката. Ето, защо не можем да го допуснем.

По думите й има още един въпрос, който е важен – и за живота, и за политиката, и за всеки един организъм: „Има Устав, има структура, казано е в този Устав – Националният съвет, върховният орган взима решенията. Ела в НС, гласувай против, кажи си мнението – но се гласува, приема се и се изпълнява. Нашият върховен орган реши да не взлизат в сглобка с П-ДБ и ГЕРБ в общината. Те го направиха. Какво да направи една смислена партия в този случай? И освен това, последно го казвам, защото виждам, че е тенденция: Чувам „Корнелия Нинова това реши, Корнелия Нинова онова реши” - опитът да се съсредоточи огъня върху една персона  в партия, която е най-демократична, ще припомня – на заседанието на Националния съвет дойдоха близо 100 души, обсъждахме 4 часа, гласувахме и така правим всеки път, т.е. партията, която е най-демократична, с колективни органи, на които всичко се обсъжда, се бие и се удря. И се бие първия, за да се внуши, че е лидерска партия, с лидер-диктатор диктатор и т.н.”, коментира Нинова и зададе въпросите:

„Никой не пита, как така, например, Борисов отиде и за един ден отряза главата на софийската си организация? Никой не каза – той е диктатор, не му функционира партията. Костадинов ги изгони за половин час – депутати, общински съветници, нито дума. Обаче атаката седмици наред е упорито срещу БСП. Защото, БСП трябва да се представи като нещо лошо. Води се една организирана пропагандна кампания срещу партията. Защото, им е неудобна, защото им остана трън в петата. И, защото ще бъде такава. Желанието да превземат и подчинят БСП – не им се случи. Няма да им се случи и желанието да убият БСП”, заяви категорично председателят на Българската социалистическа партия.