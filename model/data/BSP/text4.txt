„Водещото в тази порочна коалиция е подялбата на държавната баница, няма нищо свързано с политика. В коалиционното споразумение на ГЕРБ няма нито дума за здравеопазване, за образование, за демографска криза, за бедност. Там са засегнати само въпросите как да си разпределят Министерския съвет и регулаторите – само постове и пари, без никаква мисъл за хората.“ Това заяви заместник-председателят на парламентарната група на „БСП за България“ Христо Проданов в ефира на NOVA News.

 „БСП е готова за избори. Ние се подготвяме за европейските, които са отдавна планирани, не е проблем да се проведат още едни избори“, каза той, визирайки евентуален предсрочен парламентарен вот и добави: „Според нас това е най-добрият изход за държавата, след като видяхме в последните девет месеца тази сглобка какво ни представи.“

Социалистът припомни, че БСП предложи съставянето на експертен кабинет в началото на 49-ия парламент като полезен вариант тогава, но не и сега.

„Тогава имаше доста спешни задачи - да се приеме бюджет за 2024 година, той вече е приет. Трябваше да се приемат законите във връзка с ПВУ, така че да получим пари. Пари не получихме, беше провал. Шенген беше основна тема, очевидно не постигнахме нищо и с Шенген. Тогава имаше почва за такова експертно национално правителство“, обясни Проданов.

По думите му управляващите са свършили повече работи за Украйна, отколкото за България и за българските граждани.

„Не е изключена ротацията, защото ПП-ДБ са доста отстъпчиви, тъй като на всяка цена държат да са във властта. Единственият, който ще реши да има ли избори или не, това е Борисов“, смята народният представител от БСП.