„Тази сглобка беше зачената порочно и беше създадена единствено, за да изпере Борисов и Пеевски. Ако гледаме нейните постижения през последните 9 месеца, се случи само това.“ Това заяви заместник-председателят на ПГ на „БСП за България“ Христо Проданов в ефира на Евроком.

Според него Бойко Борисов вече може да си позволи да говори за избори, тъй като ПП-ДБ са му „свършили работата“.

„Приключиха му „Барселонагейт“, изпраха го, направиха го коалиционен партньор 9 месеца да управляват с него и с Пеевски. В същото време, те се омаскариха – излъгаха хората и предадоха енергията на протеста от 2020 г.“, посочи Проданов.

По неговите думи нито един от политическите приоритети, които управляващите са си поставили, не е изпълнен. „В Шенген ли сме? Само на 3%. Инфлацията ни е над 9%, което означава, че еврозоната е недостижима поне още 2 години. А откакто това правителство се състави, и едно евро от Плана за възстановяване и устойчивост не е влязло“, подчерта социалистът.

И продължи: „Другото, което направиха за тези 9 месеца – дадоха на Украйна ракети, БТР-и, боеприпаси и всичко, което си пожелаят. За капак, дадоха им и блоковете на АЕЦ „Белене“ на безценица. Т.е. от украинска гледна точка, това беше много успешно правителство, но от българската гледна точка – изключително слабо и пагубно.“

„В коалиционното споразумение, което предложиха ГЕРБ, няма нито една дума за здравеопазване, за образование, за демографска криза, доходи, реформи в който и да е сектор. Там има единствено разпределение на държавата на порции. Жалкото е, че това управление е основано единствено на кражби, корупция и далавери. Най-добрият изход е предсрочни избори“, каза още Христо Проданов.