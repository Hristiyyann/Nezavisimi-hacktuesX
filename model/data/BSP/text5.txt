Кабинетът е пълна трагедия – не изпълниха нито един от петте си приоритета, коментира социалистът
„В българското общество има пълно отвращение от процесите, които текат в т.нар. некоалиция.“ Това заяви заместник-председателят на БСП Атанас Зафиров в предаването „Тази събота“ на bTV.

Според него ротацията ще се случи по една проста причина: „През годините всеки, който се е докоснал до ГЕРБ като политическа сила, после обикновено е изчезвал от политическото пространство. ПП-ДБ още не са достигнали електоралното си дъно. Бойко Борисов ще изчака некоалиционните си партньори да ударят това дъно и тогава ще дръпне шалтера на управлението.“

„В сглобката е пълен хаос – единият министър още ходи с охрана, вървят спорове кой министър на кого бил, в парламентът гласуват ситуационно както им падне. Има огромно напрежение между тях. Разбира се, ябълката на раздора са регулаторите,  за които още не могат да измислят формулата, по която да си ги разделят. Потвърждава се принципът на това управление, на който то бе създадено – да си пазят имунитетите, което вече не е на дневен ред, тъй като се изпраха и си прекратиха производствата, сега на дневен ред е разпределението на баницата и на това, което остана от нея“, каза още Зафиров.

Той определи свършеното за първите 9 месеца от кабинета „Денков-Габриел“ като „пълна трагедия“.

„Нито един от петте приоритета, които поеха като ангажимент в началото на това управление, не е изпълнен. Аз не бих се хвалил с 3% Шенген, още повече, че идват обезкуражителни сигнали, че така и няма да бъдем приети по суша. Оттам нататък - и по еврозоната започнаха да дават отбой с думите на премиера, че 1 януари 2025 г. не е сакрална дата, което означава, че най-вероятно няма да стане. А и няма да стане по една проста причина – третият им приоритет беше 3% инфлация, а приключиха 2023 г. с 9,5% инфлация. Четвъртият им приоритет, обещаха преформатиране на Плана за възстановяване и устойчивост – пълна неяснота. И още един много важен приоритет – обещаха механизъм за равнопоставено финансиране на инвестиционните проекти на общините и дори ги записаха в бюджета. Само че какво се случва там – тези проекти са на сума много пъти по-голяма от предвидената в бюджета, в момента започват договорите и се оказва, че тези договори се подписват пак на принципа „наш-ваш“, посочи Атанас Зафиров.

Социалитът подчерта, че и законодателната програма далеч не е изпълнена, тъй като от заложените 80 законопроекта, са приети едва 11.

„Не знам откъде Денков ги измисли тези 56% изпълнение по време на отчета. Другата му голяма лъжа за повишаване на покупателната способност –той изтъкна като голяма хвалба, че вече не сме на последно място в Европа, а сме на предпоследно и доходите са се вдигали. Сигурно се вдигат за някои хора, но като цяло покупателната способност е катастрофа. В България имаме работещи бедни – хората работят, получават заплати и са бедни“, категоричен бе Зафиров.