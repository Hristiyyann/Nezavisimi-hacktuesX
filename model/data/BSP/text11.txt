За никого не е тайна, че спорът изобщо не е за политики, а за подялба на държавата, коментира депутатът от БСП
„Премиерът Денков не за първи път анонсира неща, които впоследствие се оказват неверни, така че не бих се учудил, ако накрая стане точно обратното.“ Това заяви народният представител от „БСП за България“ Деян Дечев в ефира на „Евроком“ във връзка с твърденията на министър-председателя, че България няма да изпраща войски в Украйна.

„Няма да е пресилено, ако кажем, че на г-н Денков може би някой ще му спусне някакви решения. Особеност на това управление е, че решенията се вземат на някакво друго място и от някакъв друг кръг от хора“, допълни той.

„От разговора на лидерите на сглобката през медиите, съм песимист, че изобщо ще има ротация“, смята Дечев.

Социалистът посочи, че в последните дни тонът много се е изострил. „Вече за никого не е тайна, че изобщо не става дума за политики, а за това коя партия и коя групичка от самата партия какви властови и ресурсни позиции да заема“, подчерта Деян Дечев.

По думите на народния представители Шенген и еврозоната са били „димки“, които са се харесали на избирателите, но нищо от това, което е било анонсирано като приоритети, не се е случило.

„Законодателната дейност е пълен провал – може би едва една четвърт от законите, които стигнаха до пленарна зала, бяха приети. Изключително лошо е качеството на тези законопроекти, голяма част от тях бяха изтеглени и връщане за ремонт. Шенген е едно полуприемане, да не кажа никакво приемане. Комисията по външна политика, която трябва да е водеща, заседава от дъжд на вятър и то с теми, които са далеч от заявените приоритети. Истината е, че тук става една голяма подялба на държавната „баница“, изтъкна Дечев.

„БСП останахме сами в защита на българските потребители. Имаме инициатива за завеждане на колективен иск срещу мобилните оператори. Мисля, че ще успеем в това наше начинание, но истината е, че не срещаме никаква подкрепа от другите парламентарни групи“, каза още той по повод борбата на социалистите срещу неправомерните условия в договорите на операторите на мобилни услуги.

„Ситуацията в Столичния общински съвет успя да привлече вниманието на широката общественост, защото залогът за разграждането на модела „ГЕРБ“ в София беше изключително голям. Това е и една от причините за голямото разочарование от групата ни общински съветници. През цялата кампания на местните избори посланията им бяха за разграждане на модела „ГЕРБ“ и това до голяма степен повлия за добрия резултат, който БСП постигна в столицата, но за броени дни те успяха да влязат в коалиция и с ПП, и с ГЕРБ в Столичния общински съвет, при положение че се борим всеки ден с тях в Народното събрание“, коментира още Деян Дечев.
