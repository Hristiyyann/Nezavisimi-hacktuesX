„Т.нар. „Турски поток“ снабдява Европа с едно нищожно количество газ, за да можем да говорим, че това е причината, заради която Путин е нападнал Украйна, след като е създал възможност за доставки на газ през България.“ Това заяви членът на Изпълнителното бюро на БСП и енергиен експерт Таско Ерменков пред БНТ.

По неговите думи по-интересна от публикуваната наскоро пътна карта на проекта е истинската история зад това как той се е случил.

„Когато започна да се обсъжда въпроса за т.нар. „Турски поток“, в ГЕРБ се образуваха две крила – условно ще ги нарека ББ и ОА. И тези две крила се сблъскаха за това кой да бъде изпълнител на проекта, в резултат на което в един момент крилото на ОА спечели малко надмощие и определиха фирма „Аркад“, която абсолютно няма как да построи този проект, да бъде победител в т.нар. конкурс. Обаче се оказа, че тя наистина не може и в този случай крилото ББ се включи и успя да вкара руснаците в играта, но тъй като вече имаше проведена процедура, на руснаците им се наложи да купят „Аркад“, така че да няма нов конкурс. В резултат на което, първо, се забави строителството с доста време и второ, значително се оскъпи самият проект“, обясни Ерменков.

Той посочи, че ако навремето „Южен поток“ е трябвало да транзитира през България 64 млрд. куб. м газ годишно и да струва 3 млрд. лв., сегашният е предвиден за 11 млрд. куб. м и струва 2,5 млрд. лв.

„Другото нещо, което също е провал на ГЕРБ и от БСП предупреждавахме, че ще се случи – „Южен поток“ нямаше да ни струва и един лев, щяхме да го плащаме с транзитните такси, а ние платихме 2,5 млрд. лв., които евентуално може би някога ще си получим от транзитните такси, което не е много сигурно. Кучето е заровено не в пътната карта, а в онези дребни игрички, които се правят на гърба на българския народ“, обобщи социалистът.

„Трагедията на българската политика е, че тези, които в момента управляват, те не управляват – те са управляеми, зад гърба им стои едно посолство и както самият Бойко Борисов каза - президентът на САЩ, които управляват България – дали да построи „Турски поток“, дали да не го построи, дали да има правителство, дали да няма. Силно се съмнявам обаче дали самото посолство желае тази сглобка да продължи, защото, от една страна, тя е много удобна, изпълнява всички „евроатлантически“ прищявки, от друга страна обаче настройва мнозинството български народ срещу този евроатлантизъм“, коментира Таско Ерменков за настоящата политическа обстановка в България.

По неговите думи дали ще се продава „Лукойл“ или не е тема не на българското правителство, а на собственика на „Лукойл“ и дали той ще издържи на натиска, който се оказва върху него.

„Което не пречи на министър Василев да тича по света и да предлага „Лукойл“. Това не ме учудва, защото в България в момента парламентът определя каква да бъде технологията на ядрената централа, кой да я строи. Защо пък министърът на финансите да не продава нещо, което да не му принадлежи?“, обърна внимание той.

И подчерта: „От БСП винаги сме предупреждавали, че държавата може да просперира само и единствено тогава, когато се спазват законите, но не законите, които се правят в момента, за да прикриват корупция и да я правят законна, а онези закони, които се правят в името на хората. Затова винаги сме се стремяли да правим закони в интерес на гражданите и на бизнеса, не на крилата ОА и ББ.“

Според Ерменков либерализацията на пазара на ток ще доведе до повишаване неговата цена. Той прогнозира, че тъй като от 1 юли пазарният механизъм ще бъде водещ, а не както досега КЕВР да определя цената, поскъпването ще бъде с поне 20%.

„Преди няколко месеца министър Василев взе 1 млрд. лв. от Фонд „Сигурност на Електроенергийната система“ и го вкара в бюджета, за да може да излязат сметките, за да влезем в еврозоната. Това доказва нещо, което от БСП говорим – ние не сме готови за еврозоната. С такива фокуси, които се правят, първо, се компрометира стабилността на еврозоната, второ, ощетяваме директно инвеститорите, защото в момента няма пари, с които да се изплатят премиите на производителите на електроенергия от ВЕИ“, каза още енергийният експерт.

Според него нови мощности в АЕЦ „Козлодуй“ няма да има. „В момента управляващите повтарят грешките на Царя и НДСВ при стартирането на проекта „Белене“ – абсолютна политическа намеса в процеса по изграждане на мощностите. За съжаление, това ще е поредният провал на това правителство да осигури някаква енергийна сигурност за България“, обясни Таско Ерменков.