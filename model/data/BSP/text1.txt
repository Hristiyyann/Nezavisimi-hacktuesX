За да продължава Борисов да бъде изпран, ще има избори 2 в 1, смята депутатът от БСП
„Не е важно какво казва Борисов, той си сменя мнението от сутрин до вечер, важното е, че е изпран от ПП-ДБ. Но за да продължава да бъде изпран, той няма как да се съгласи на техните условия. И според нас ще има избори 2 в 1.“ Това заяви заместник-председателят на ПГ на „БСП за България“ Иван Ченчев пред Bulgaria ON AIR.

Според него Борисов няма да приеме да дели държавата с ПП-ДБ. „Двамата силни в момента в парламента, Борисов и Пеевски, ще продължат да държат статуквото в регулаторите и във Висшия съдебен съвет“, смята Ченчев.

Друг аргумент, който изтъкна е, че според него Бойко Борисов вече не се страхува от „Магнитски“:  „Санкционираният Владислав Горанов е постоянно покрай него в последния месец, което навява на съвсем друга посока.“

По думи му водените в момента преговорите са подигравка с българската държава. „С това  непрекъснато надцакване помежду си превърнаха българската политика в една гротеска – само разпределяне на постове и позиции и само властови спор. Никой не говори за политики за хората“, обърна внимание Иван Ченчев.

Коментирайки изслушването в парламента за ситуацията с мигрантите, народният представител от БСП подчерта, че министър Стоянов е поднесъл неверни данни.

„Той каза, че за първото тримесечие имаме 260 случая на заловени мигранти, а в доклада на МВР към Народното събрание, подписан от него, пише 396. Той започна изслушването с лъжа. Оттам нататък - вчера румънската полиция заловила организирана престъпна група с българско участие, които с лодки през Дунав превеждали мигранти. Една година функционира групата. Къде е българската полиция“, посочи Ченчев.

Той коментира и притеснителна информация, която е получил от бежанския център в Харманли, че мигранти ходят с ножове и прътове по улиците на града.

„Попитах шефката на Държавната агенция за бежанците – оказа се, че в центровете не всички са подали документи и са минали през медицински прегледи и тези, които не са, са сред нас. Не искаме да плашим хората, но искаме да се предприемат мерки, така че да предпазим българското население“, каза още Иван Ченчев.

И добави: „Всичко това става, защото българското правителство клекна пред Австрия, за да ни приемат във „въздушно-капков“ Шенген.“