Някой иска да разбие БСП-София – чуваме за автобуси и наети статисти в подкрепа на тези, които подкрепиха ПП и се прегърнаха с ГЕРБ, посочи социалистът
Избори 2 в 1 ще има на 99 % - единият процент е заради Борисов, при него никога не е ясно последното действие. 9 месеца лъгаха - да продължат ли?, реагира депутатът от БСП

„Досега всичко, каквото беше казано в „оня запис на ПП”, от тяхното съвещание – виждаме, че се изпълнява. Тази неофициална предизборна програма беше изпълнена - „изпирането” на Борисов, връщането на имунитета на Борисов, на имунитета на Петков, прекратяването на делата, смяната на главния прокурор, поведението на едни и същи хора във ВСС. И когато всичко това е приключило - на масата вече са регулаторите. Повече министерства, повече зам.-министерски места искат ГЕРБ, „Продължаваме промяната” не искат да дават и стигаме до този бой за плячката. Но, за съжаление плячката са българските граждани”.

Това заяви зам.-председателят на ПГ на „БСП за България” Георги Свиленски в предаването „Лице в лице”.

На въпроса игра на нерви или истинско напрежение е това в сглобката, той отговори: „Лицемерие и мъгла, която се пуска пред българските граждани”.

Георги Свиленски посочи: „Чухте колегата, която говори преди мен – това може ли да е отношение между партньори, които трябва да управляват и решават проблеми на държавата като вървят заедно ръка за ръка? Борисов казва, че премиерът Денков бил послушко, че някой му казал какво да прави – това, което, между другото, ние го казваме от 9 месеца: че на този МС се казва какво да прави и че той не служи на интересите на българските граждани. Сега започват да си го признават вътре помежду си. Вие вярвате ли, че тези хора могат в следващите 9 месеца да произведат кабинет, който да работи в интерес на българските граждани?”, зададе риторичен въпрос социалистът.

По дучите на Свиленски преговори ще има, като по-скоро те ще са имитация. „Ето виждате, едните се канят в петък, другите им казват елате в събота, с покани писмено се канят. Те явно не си говорят вече по нормалния начин като партньори. Ще гледаме този театър, може би, седмица”.

На въпроса как изглеждат изборите през очите на опозицията, Свиленски отговори: „Обективно възможни, обективно необходими, нужни  и неизбежни. На 99 %,  оставам все пак 1 %, защото за Борисов не е ясно никога какво ще е последното му действие – е това да отидем на избори 2 в 1. Не виждам възможност за правителство в друга конфигурация в рамките на този парламент. Да, математически може да има някакви сметки да излизат, но политически и в интерес на държавата не виждам”, заяви зам.-председателят на парламентарната група на социалистите.

По думите му в сглобката не могат да се разберат кой да овладее регулаторите. „50 % искат ПП, но ГЕРБ искат 50 и още малко. И ДПС искат. Пък те са 100 %. Сметката не излиза и затова ще отидем на избори. Там ги стяга чепика – регулаторите”, каза Свиленски и добави още един факт в тази посока:

„Съдебната система – ДПС иска да си овладее съдебната система, ама Христо Иванов и той иска да я овладее. Пак не им излизат сметките. Пак не им стигат гласчетата”, посочи социалистът.

„Така, че едни избори ще преподредят политическото пространство. Хубавото на тези 9 месеца беше, че за българските избиратели, граждани стана ясно коя партия кого представлява и какво прави. Стана им ясно кои са ПП – не са тези, които арестуваха Борисов, а тези, които се прегърнаха с Борисов. Които седнаха в Пеевски. Стана им ясно кои са ГЕРБ, кои са ДПС. Стана им ясно кои са и БСП – единствената последователна партия, която не предаде избирателите си”, заяви народният представител от „БСП за България”.

„Хайде стига сте правили внушения”, репликира водещата Георги Свиленски на казаното от нея, че ръководството се кара със софийската си организация.

„Тръгваме с цикъл отчети и избори в София. Това не е разтурване, това е заздравяване, това е стабилизиране на градската организация, това е диалог, който трябва да се проведе в градската организация. И да, някой има интерес градската организация да бъде разбита. И да, чувам, че се подготвят някакви масови събирания на хора – уж, от градската организация, но докарани с автобуси от провинцията. На хора, наети от фирма за статисти – тези, които вие използвате за различните шоу програми. Такива хора ще бъдат събрани в събота или неделя в подкрепа на общинските съветници, които избраха председател на СОС от ПП и такива, които избраха председател на Комисията за борба с корупцията от ГЕРБ – вашият бивш колега Антон Хекимян. ГЕРБ ще бори корупцията в общината 18 години провеждана от ГЕРБ. Звучи доста абстрактно, нали? Ето, това е битката, която се води – не срещу и вътре в БСП, а битка за морала в политиката. И ние тази битка ще я проведем”, заяви социалистът.

Георги Свиленски продължи: „Затова градската организация ще проведе своя цикъл отчети и избори, ще си проведе този разговор и ще си избере такива председатели – такива, каквито софийските социалисти искат да имат”. И добави в отговор на последвала реплика на водещата:

„Когато социалистите са избирали общинските съветници – са ги избирали да се борят с модела ГЕРБ, избирали са ги да запазят Паметника на Съветската армия. С действията си. А те сутринта сключиха сделка с тези, които събориха паметника, а следобяд – се прегърнаха с ГЕРБ”, заяви Свиленски.

В отговор на въпрос на Цветанка Ризова, свързан с бъдещи действия в СОС Свиленски подчерта: „Следете пътя на парите – пътя на тези 2 милиарда и половина бюджет. Следете фирмите, които ще ги получат. Само не разчитайте на Комисията за борба с корупцията – оттам нищо няма да излезе”.

„В момента има надмощие задкулисието, в което, доколкото разбирам, общинските съветници на ПП засега не участват. На въпроса на водещата отговори: Нашите съветници, за съжаление, участват. Ние за това се разграничихме от тях”, добави Свиленски и завърши темата:

„Сега 120 човека от всички райони, провеждат отчетно-изборна кампания, събират се обсъждат, обсъжда се европейската платформа. Издигат се кандидати за евродепутати, председатели. Всичко е нормално – но някой иска да има сътресения”.

В разговора за свършеното от това правителство социалистът посочи: „Това правителство имаше 5 приоритета – 5 нули като изпълнение. Шенген – няма го, Еврозона 1 януари няма, инфлация 3 %  - тя е 9.5 %, неизпълнено. Плана за възстановяване и устойчивост - спомняте ли си протестите и преговорите с миньорите, нищо не предоговориха. От 80 законопроекта – 11 приети. Те излъгаха българските избиратели – защо да продължават да ги лъжат?”, заключи Свиленски.