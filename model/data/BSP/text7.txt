Това правителство трябваше да си отиде и не да се прави ново от същите играчи, тъй като и сегашното, и бъдещо такова би било правителство на измамата, защото и двете страни измамиха своите избиратели.“ Това заяви народният представител от „БСП за България“ проф. Румен Гечев пред БНР.

„Бих оприличил това управление на първи и втори пилот в самолет, които се карат кой да управлява и се боричкат на пода на кабината – представете си какъв ужас изпитват пътниците. А самолетът в случая е България. Участниците в тази сглобка не се понасят едни други, камо ли да управляват ефективно държавата“, коментира той.

Според проф. Гечев ГЕРБ и ПП-ДБ ще се разберат и няма да пуснат властта.

„Сега разиграват сценарии на „Многострадалната Геновева“, но ще се съберат. Трябва обаче и да включим външния фактор – няма как да знам Посолството какво ще им нареди“, каза социалистът.

„Колкото и да преговарят, там няма да пламне никаква любов, няма да има никакви национални приоритети. Няма да има нищо в полза на българските граждани, а просто как да си запазят властта. Така че колкото и да преговарят, ако същата сглобка продължи да управлява, дори и в променена конфигурация, няма да се промени нищо“, смята народният представител от БСП.

„Правилно парламентът трябва да има добри условия за работа, но какво работи парламентът? Бил съм в редица парламенти, разговарял съм с колеги от цяла Европа – такова нещо там няма. В нашия парламент сглобката внася законите предния ден преди 6 часа, на следващия ден започваме да обсъждаме закони, които нито експерти са видели, нито сме имали време да ги обсъдим и ги приемат за няколко часа – на две-три гласувания, колкото им трябва. Затова българският парламент има 8% подкрепа“, коментира още проф. Гечев.

И заключи: „Все още могат да се спазят конституционните срокове, за да се проведат избори 2 в 1. Това мъчение трябва да бъде прекратено.“