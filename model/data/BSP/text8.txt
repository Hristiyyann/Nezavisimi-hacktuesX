„Когато и да отидем на предсрочно избори с тази срамна сглобка, винаги ще е късно. Това е най-нормалното и естественото, което може да се случи, след всичките тежки думи, които се разменят ГЕРБ и ПП-ДБ.“ Това заяви народният представител от „БСП за България“ Борислав Гуцанов пред Bulgaria ON AIR.

„Това, което се случва в последния месец, не са преговори, а пазарлъци. Регулаторите да бъдат разделени 50 на 50 – какво е това чудо? И да бъдат с надпартийни хора – кое е надпартийното на Гюров и Чорбанов, които станаха зам.-управители на БНБ? Десислава Атанасова не водеше ли парламентарната група на ГЕРБ преди да стане конституционен съдия? А заместник-председателят на ДАНС не беше ли народен представител от „Продължаваме промяната“? Много е грозно това, което те правят“, посочи той.

По неговите думи двете ключови думи, с които може да се характеризира това управление е некомпетентност и алчност.

„Всичко помнят записа, който изтече от заседание на „Продължаваме промяната“. Не правят ли дума по дума това, което се коментира в него – че изпират Борисов, как да превземат службите, как МВР трябва да е тяхно, за да спечелят местния вот, за слугинажа към чужди посолства“, припомни Гуцанов.

Социалистът обърна внимание, че в коалиционното споразумение на ГЕРБ не се говори за политики, а само за разпределение на регулатори и министерски кресла.

„И това нагло поведение става пред очите на целия български народ. Надявам се хората да излязат на улицата и да ги изметат“, коментира Борислав Гуцанов.

Народният представител говори и за парламентарната комисия „Боташ“, инициирана от социалистите.

„Точно преди година питахме в парламента за договора, сключен от служебния кабинет, за 13 години с турската компания „Боташ“. Този договор ни задължава да плащаме, независимо дали вземаме или не вземаме газ. И забележете цената – 486 хиляди долара на ден. А освен това, освен този 1,8 млрд. куб. м газ, който плащаме, ние имаме още 1 млрд. резервирани от Гърция и 1 млрд. от Азербайджан – т.е. плащаме за 3,8 млрд. куб. м газ, а ползваме с 1 млрд. по-малко. Благодарение на това, миналата година „Булгаргаз“ губи над 100 млн. лв. Това не е ли безстопанственост? Затова от БСП инициирахме тази парламентарна комисия. Не може по този безотговорен начин да бъдат харчени държавни пари“, категоричен бе Гуцанов.

По думите му дори бившият енергиен министър е признал, че по тръбите тече руски газ, но през посредници.  „Тези посредници дали плащат на някого? Делян Добрев от ГЕРБ коментираше схемите за десетки и стотици милиони, платени от комисионни. Сигурен съм, че има такива плащания и те са у сега управляващите партии“, смята Борислав Гуцанов.