Радомир Чолаков, ГЕРБ-СДС: Без ГЕРБ стабилно управление е невъзможно
Да спрем хаоса, който вече буквално ни убива!

Ако това е промяната,  Бог да ни е на помощ!

Медия: „Марица”

Г-н Чолаков, вие сте кандидат за депутат от ГЕРБ и едновременно с това председател на инициативния комитет, издигнал кандидатурата на Атанас Герджиков за президент. Как оценявате предизборната кампания, която се води основно с компромати и тези „анти”, а не в съществен дебат за важните политики и бъдещето на България?

 

По-безогледна и брутална предизборна кампания от тази не е имало. Никога редовно правителство, което е провеждало предизборна кампания, не си е и помисляло да безчинства по начина, по който безчинства служебното правителство на Румен Радев. В последните месеци наблюдаваме група обезумели хора, вкопчили се във „властта“ и решени да я консумират като за последно с цената на прегазването на Конституцията, на законите, на всички политически принципи и на здравия разум. Слагам „властта“ в кавички, защото те власт всъщност нямат, никой не я им е дал, още по-малко пък в обемите, в които те си я присвояват. Радев и назначените от него чиновници, титулувани за министри, са решили да практикуват политика на свършените факти: уволняват хора, назначават свои хора, влачат граждани по участъците, сплашват, тероризират, лъжат, превземат структури, овладяват процеси и смятат, че всички останали трябва да се примиряват. Типичната логика на доморасли диктатори, които не си дават сметка, че оставят след себе си изпепелена земя. Те са обявили война на  повече от половината от българския народ и искат да удържат „победа“ без оглед на цената и без мисъл за последствията. Слагам и „победа“ в кавички, защото идеята да побеждаваш собствения си народ е безумна. Начинът, по който Радев и служебното му правителство упражняват властта, кара хората да спират да ги уважават. Когато една власт спре да бъде уважавана, тя е свършена. А свършената власт може да се закрепи само с насилие и принуда. Временно. Защото колкото повече насилие упражнява, толкова повече затъва. Това е диалектически закон. „Президентската“ власт си отива. Колкото по-бавно и дълго си отива, толкова повече обществото ще агонизира. От нас зависи в неделя да прекратим агонията.

 

Кои са най-големите предизвикателства, пред които е изправена страната?

 

Най-голямото предизвикателство, според мен, е да се възстанови законността. От шест месеца насам живеем в ситуация на правен безпредел, при който всички закони са фактически отменени и важи правото на по-силния. Всъщност, внушението, че уж имало революционна ситуация, прокарвано от президентската институция и от т.нар. „протестни партии“ имаше за цел именно да аргументира идеологически суспендирането на Конституцията и на законите. Разберете, че когато висши държавни служители започнат да практикуват и да толерират директни нарушения на Конституцията, се намираме в хипотезата на държавен преврат. Нанасят се удар след удар върху устоите на правопорядъка, а оттам върху политическата система и върху държавното устройство. Колкото и силно да Ви звучи: в момента трябва да спасяваме държавата и демократичния правов ред. Този хаос, в който беше хвърлена страната, трябва да спре.

 

Всички социолози са единодушни, че ГЕРБ печели изборите, а ножицата с втория се отваря. Оптимист ли сте за бъдещо управление с участието на ГЕРБ? Сред кои партии виждате възможни партньори?

 

Няколко пъти казвам, че без ГЕРБ е невъзможно стабилно управление и това не е мое субективно мнение, а рационална оценка на обективните факти. Виждате, че всяка от новите, „протестърски“ партии заема фанатична позиция на принципа „Или ще стане на нашето, или по-добре тази държава да я няма!“ Това не им позволява да разговарят нормално дори и помежду си. Същевременно всички се правят на много принципни и високо морални. Е, искам да видя, как довчерашните блюстители на високия политически морал ще направят коалиция с  клетвопрестъпници и нарушители на Конституцията. Само да вметна: ако второто гражданство на г-н Кирил Петков беше руско пак ли щяха да кажат „Голяма работа!“? Искам да видя как ДБ и БСП правят заедно здравна реформа. Искам да видя как след като наложи машинното гласуване, сега ИТН ще наложи и гласуване по интернет, мажоритарен вот, субсидия от 1 лев и как другите партии радостно ще им изпълняват налудните желания.

Вижте, спойващият политически елемент в парламента се казва ГЕРБ. Защото е най-голямата, истинската народна партия в България. И щом гражданите й отреждат първото място, това означава, че гражданите искат ГЕРБ да бъде гръбнака на управлението. Всякакви комбинации, без ГЕРБ, не могат да издържат повече от няколко месеца. Тъй, че въпросът е дали изобщо е възможно управление, в което не участва ГЕРБ? Последните два парламента показаха, че не е възможно. Това го видяха и гражданите. Така, че е нормално доверието към ГЕРБ да се повишава, а към опонентите ни да намалява. Дано те най-после да разберат какво им казва народът. 

 

Живеем в няколко кризи едновременно. Коя е тази, която трябва да преодолеем най-напред, за да се върнем към нормалността?

 

Според мен политическата криза, защото нейното преодоляване е предпоставка за преодоляването и на останалите кризи. За да се преодолее политическата криза е необходимо от главите на няколко души да бъде избита идеята, че могат да обиждат и да налагат волята си над всички останали и че българският народ ще бъде тормозен, докато не кандиса да им даде цялата власт, за да могат те да правят с него каквото си поискат.

В двете провалени Народни събрания видях с очите си, а и всички българи видяха, как не повече от десет души разиграваха останалите 230 и превърнаха парламента в посмешище. Е, защо трябва 230 депутати да продължават да са съгласни с това? Защо трябва българите да продължават да са съгласни с това? Ясно е кои искат политическата криза да продължава. Те трябва да бъдат изолирани и от там нататък всичко ще започне да се подрежда. Нямаме проблеми, които да не можем да разрешим с разум, конструктивизъм и добра воля. Просто трябва да спрем да се водим по акъла на шепа политически мародери, които печелят от кризата за наша сметка.  

 

Вашата позиция по Зелената сделка?

 

Този разговор е много дълъг, но нека дам един кратък отговор, на пръв поглед встрани от темата. Доколкото знам последното правителство на ГЕРБ е било договорило Плана за възстановяване и развитие без фиксирани срокове за затваряне на ТЕЦ-овете. Служебното правителство, което няма легитимност и авторитет, изглежда не е могло да устои на натиска от вън и е започнало да прави отстъпки, които не е било длъжно да прави, по този и по много други въпроси. При всяка сделка, а „Зелената сделка“ е сделка,  от ключово значение са качествата на преговарящия екип. Тоест, въпросът е кой ще преговаря от името на България и с какъв авторитет се ползва той? Погледнете състава на парламентарните групи и си представете кои хора бихте искали да преговарят от наше име в Брюксел или с другите европейски лидери? И за кои от тях смятате, че ще имат силата да отстоят националния ни интерес, а няма да се огъват или директно да защитават чужди интереси? Ако имаме силни преговарящи, ще имаме добри сделки. Ако преговарящите ни са слаби, ще губим. Това е.

 

Защо поскъпна толкова рязко електроенергията за бизнеса и има ли връщане назад?

 

Защото е безвластие! Ако е вярно, че в резултат на борсови спекулации няколко играчи на пазара на електроенергия за една нощ са смъкнали от нас 80 милиона лева, какво е това?  Това е анархия! Която е търпяна от служебното правителство или защото е в играта, или защото е некадърно. Колегите Делян Добрев и Жечо Станков преди няколко седмици дадоха няколко много ясни съвета за това как служебното правителство може да овладее ценовия шок на електроенергията, но то се прави, че не ги е чуло. Вероятно защото са предложения на ГЕРБ, а на ГЕРБ трябва да правят напук. Цената на този инат ще я платят всички.

 

Къде сбъркаха политиците в управлението на здравната криза? Защо сме последни в ЕС по брой ваксинирани и първи по смъртност от Ковид?

 

Според мен основната причина да сме последни по ваксиниране е липсата на личен пример. Когато лидерите на една държава искат народът да извърши някакво действие, то те трябва първи да дадат личен пример. Ако президентът, министър-председателя и министрите искат да призоват хората да се ваксинират и призивът да има ефект, то те трябва първи да се ваксинират лично, по телевизията. Така направиха всички европейски и световни лидери. През пролетта Бойко Борисов се ваксинира по телевизията и всички ние, депутатите от парламентарната група на ГЕРБ се ваксинирахме на следващия ден. Беше въпрос на почтеност. Кога сме видели президентът, служебният здравен министър и други министри да се ваксинират? Да не говорим, че имаше и антиваксърски изказвания. Тъй, че, без личен пример не става.

Колкото до високата смъртност, причините със сигурност са в здравната ни система. Аз много бих се радвал, ако г-н Стойчо Кацаров, който е един от идеолозите на реформирането на здравната система в периода 1998-2001 г., ни сподели, преди да си тръгне от поста, какви грешки е допуснал тогава и как препоръчва те да бъдат поправени. Ще е поучително и полезно, а и на него ще му олекне.   

 

Кога и как животът и доходите на българите ще се подобрят? Кое ни прави бедни?

 

Факт е, че за последните 12 години брутният ни вътрешен продукт се е увеличил точно два пъти, тоест днес сме два пъти по-богати от преди. Но усещането за бедност също е факт, който не може да бъде пренебрегван. Мисля си, че то е не толкова усещане за бедност, колкото за липса на социална справедливост. Това е тема за много дълги разговори във всеки отделен сектор. Но, със сигурност решението не е в това да се махнат директорите от няколко борда, например на ББР, на тяхно място да си назначим кумовете, кумците и юрисконсултките и хоп – изведнъж ще потекат мед и масло. Както се вижда, след новите „почтени“ назначения активите на същата ББР за четири месеца по магически начин са намалели с 500 милиона лева. А благодарение на работата на данъчните спецове служебното правителство е теглило близо 3 милиарда нов дълг. Ако така ще върви промяната – Бог да ни е на помощ!

Но, сериозно, същественият разговор, който трябва да проведем е този за възстановяването на социалната справедливост. Той трябва да се води от сериозни хора, които имат достатъчно дълъг житейски опит, които са били и горе, но и долу, които имат емпатия към народа и чувство за отговорност към неговата съдба. С финансови жонгльори, магьосници и заклинатели такъв разговор не може да се води, те са дошли да забършат каквото могат и да си ходят. Не е като да не сме го виждали.

 

Защо хората да гласуват за ГЕРБ и кандидат-президентът Атанас Герджиков в неделя?

Заради всичко, което казах по-горе. За да спре студената гражданска война, която Румен Радев и още десетина души обявиха на народа си. За да се възстанови спокойствието, сигурността и предсказуемостта на животите ни. За да излезем най-сетне от този хаос, който вече буквално ни убива.