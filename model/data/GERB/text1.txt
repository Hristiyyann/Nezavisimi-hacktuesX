Тодор Балабанов: Не бива да допускаме аматьорщината да влезе в Общински съвет – Варна
Тодор Балабанов – два мандата председател на местния парламент във Варна, е кандидат на ГЕРБ за общински съветник. Втори е в партийната листа за предстоящите избори, която е с номер 7 в бюлетината. Адвокат е към Варненската адвокатска колегия. Има две специалности – „Право” и „Финанси”. Семеен е, с две деца.

Г-н Балабанов, на финалната права на предизборната кампания сме, какво вълнуваше хората по време на срещите Ви с тях и какви са очакванията им от следващата местна власт?

Впечатлен съм от отношението на хората към случващото се в града ни. Радвам се, че живея сред будни и активни граждани, които не само питат какви решения предлагаме за тяхната улица, квартал и града като цяло, но и коментират, дават идеи, анализират. Хората споделят, че правят отчетлива разлика преди „Промяната“ и след нея и виждат нейното отражение върху развитието на Варна. На немалко срещи трябваше да опровергаваме лъжите, с които опонентите ни са наплашили нашите съграждани. Да се заиграваш със страховете на хората, е меко казано цинично и безочливо.

Една от темите на разговорите бяха ремонтите по улиците. Хората питат – защо закъсняха, защо наведнъж. Заради „Промяната“ на национално и местно ниво. С колегите в Общинския съвет одобрихме и осигурихме финансиране за обновяване на инфраструктурата още в началото на 2021 г. с приемането на бюджета. Заради огромното забавяне на проекта на държавното ВиК дружество за изграждане на водопроводи и канализация улиците се ремонтират едва сега, като част от планираните дейности трябваше или да отпаднат, или да бъдат пренасочени другаде заради драстично променените по време на „Промяната“ цени на строителните материали, електроенергията, горивата.

Примерите, за жалост, не са един или два –  неотворени европейски програми, липса на държавни инвестиции, частично блокиран общински бюджет от страна на бившия областен управител от „Промяната“ Благомир Коцев, и всичко това за сметка на варненци. А те, личи си, че вече са уморени от изборните маратони. Изморени са от популизма и хейта, които ни заливат. Хората не искат замеряне с думи и празни обещания, а реални действия.

А Вие какво им отговаряхте?
Заедно с подкрепата и с критиките на хората постигнахме много през последните години, но можем повече и знаем как да го реализираме. Представихме подробно разписана управленска програма – с конкретни проекти и ясни цели. Тя не само дава хоризонт за развитие на града ни, но е и изцяло в интерес на варненци. Неслучайно един от приоритетите в програмата е развитието на Варна като Град за хората.

Не можех обаче да скрия от хората притесненията си относно бъдещия състав на Общинския съвет. Има реална заплаха в зала „Пленарна“ да се настанят бизнес интересите, което ще бъде опасно за града. В кандидатските листи на напълно избираеми места фигурират личности, които се опитват да градят нов имидж върху стари бизнес кръгове и частни интереси.

Кого визирате?

Най-фрапираща е листата на ПП-ДБ, наредена на принципа: „роднина – милиционер...“. Тя е съставена от хора от династията „Хоризонт“, командван от варненския „татко Петко“ – Рубин Коцев, бащата на Благомир, и от приватизаторите на Варна и техните деца. Водачът Благомир Коцев е наследник на куп фирми и офшорки с марката „Хоризонт“. Вторият в листата – Николай Стефанов, е негов зет, по-точно бивш съпруг на сестрата на Коцев. Трета е Мария Ангелова, близка на приватизатора на Домостроителния комбинат и магазин „Валентина“ (сега New Yorker – бел. ред.) Васко Василев от партийната агитка на ДСБ във Варна. Четвъртият в листата отново е от кръга „Хоризонт“. Няма да изброявам всички, но е хубаво варненци да опознаят „новите“ лица на „Промяната“.

Варна няма нужда от  „роднина – милиционер...“, а от компетентни, добре подготвени хора в своята сфера.  Работата в Общинския съвет изисква не само екипни усилия, но и специалисти в различни области, каквито не виждаме в листите на нашите опоненти.

Листата на ГЕРБ от какви хора е съставена?
Листата ни е съставена от доказани професионалисти, ползващи се с голям авторитет сред обществото ни. Добре балансирана е, в нея има учители, лекари, юристи, архитекти, които с компетенциите си ще могат да надграждат постигнатото. Нова енергия внасяме с новите лица в листата, а  мъдрост – с опитните ни колеги.  Част от кандидатите са досегашни общински съветници, с много опит, добре познаващи нуждите на града ни и спецификите на администрацията. Тук ще отворя една скоба и ще кажа, чe не е достатъчно да имаш идеи, които да хвърлиш в пространството. За да бъде едно предложение подложено на гласуване в Общинския съвет и респективно одобрено, преди това то трябва да е добре обосновано, подкрепено с финансови разчети и т.н. Част от опонентите ни по време на кампанията декларират, че ще сменят системата, без дори да знаят как работи. Наскоро прочетох в един пост на кандидат за кмет и общински съветник, че ще настоява гласуванията в Общинския съвет да са открити. Гласуванията не само са публични, но и поименни и всеки може лесно да провери кой как е гласувал по определени точки. Ако отворите протоколите на Общинския съвет, ще можете да видите какъв „принос“ за развитието на Варна са имали немалко общински съветници.

Очертава се следващият Общински съвет да е много пъстър? Как ще работите с другите политически сили, ако не получите мнозинство?

Местният парламент във Варна винаги е бил разнороден, през последния мандат – 2019 – 2023 г., в него имаше представители на 11 партии и коалиции. Въпросът не е в това колко политически сили ще влязат в Общинския съвет, а кой ще поеме отговорността за изпълнението на дадените обещания.

Преди управлението на ГЕРБ бяхме свидетели на задкулисни игри и зависимости, които ние с много усилия успяхме да пресечем. Сега обаче сме изправени пред същата опасност – към местната власт са се запътили хора с много сериозни корпоративни интереси, маскирани зад най-различни формации. Влизането им в голям мащаб ще доведе до бизнес мнозинства, които няма да работят в полза на хората, а на крупния капитал. Има реален риск колективната отговорност, която наложихме, да  се трансформира в колективна безотговорност.

Не по-малко зловредни са аматьорщината и посредствеността, които ни заляха през последните три години от високите етажи на властта. Не бива да ги допускаме на местно ниво, защото това ще бъде пагубно за града ни.

Защо е важно да гласуваме в неделя?

Изборите на 29 октомври ще определят бъдещето на Варна през следващите четири години. От вота ще зависи дали градът ни ще остане на ръчна спирачка, или ще тръгне по пътя на ускореното развитие. Изпълнението на амбициозната програма, която сме си поставили, обаче е немислимо без подкрепата на Общинския съвет. Затова призивът ми към хората е, освен за кмет, да гласуват и да подкрепят листата ни за общински съветници. Само тогава ще имаме възможността да сме отговорни за поетите ангажименти и да ги изпълняваме в пълния им размер. Варна е град, който заслужава да има успешен кмет със стабилно мнозинство в Общинския съвет.