Емил Русинов, кандидат за кмет на район „Източен“ в Пловдив: Повече санирани блокове, паркове и нов начин на събиране на отпадъците в проблемните зони
Г-н Русинов, представете се накратко. С какъв професионален опит разполагате?

Израснал съм и все още живея в район „Източен“, това е моят квартал, хората ме познават и винаги съм работил със сърце и душа. Познавам прекрасно работата на общинската администрация, тъй като 12 години съм общински съветник. Работил съм в екип с досегашния районен кмет Иван Стоянов и за мен най-важно ще е да развивам и надграждам всички добри неща, които се случиха в „Източен“ при неговото управление.

Кое е първото нещо, с което ще се заемете, ако бъдете избран начело на района?

Един от основните приоритети е довеждане докрай на програмата за саниране, тъй като „Източен“ е един от районите с най-много подадени заявления за саниране на еднофамилни жилищни сгради – 18 на брой, като имаме такива с 16 500 квадратни метра РЗП. Такива има на „Преспите“, на „Лотус“ 1, в „Гладно поле“ също има 9 сгради. Класирането излиза ноември месец и аз като кмет ще направя всичко възможно, за да се стартира санирането във всичките сгради, за които са подадени заявления. Амбицията ни е във втория етап да привличаме все повече и повече сгради.

Като общински съветник имах сигнали, че се забавят проектите по ул. „Жеравна“ 1 и 3, отидох на място, проверих, наистина беше така, хората имаха притеснения, че през есенно-зимния сезон, когато има валежи, покривът ще тече. Направих питане до Общинския съвет, всеки ден бях на обекта и с радост мога да кажа, че благодарение на моята ангажираност, работата е към края си и съм спокоен, че хората ще посрещнат зимата при нормални условия.

„Източен“ е един от районите, в които имаше изградени нови паркове. Ще продължите ли с развитието на зелените зони?

Създаването на зелени площи и паркови пространства в района е изключително важно за мен. През миналите мандати се изградиха доста паркове, но има още две междублокови пространства, които се нуждаят от обновяване и поддръжка, т.нар. кални петна. В Общия устройствен план е заложено те да бъдат озелени, за да се превърнат в добро място за релакс и за раздумка, защото вечер след работа, хората често се срещат точно тук със своите съседи. Както е предложено в ОУП и ние ще настояваме това да се случи.

Предвиждаме и казармите на „Гладно поле“ да се превърнат в една функционална зона, където да има парково пространство от 280 декара, като да се свърже с новия парк на „Богомил“ и естествена връзка с парк „Лаута“ и това да се превърне в най-голямата зелена зона в центъра на Пловдив с обща площ около 1000 декара.

Парк „Каменица“ се превърна в един от най-добрите в Пловдив. Има ли други места в района, на които са реализирате подобни проекти?

Да, това е парк „Чайка“, който трябва да се реконструира точно по модела на парк „Каменица“. Ще започнем да работим по проект за обновяването му във възможно най-кратки срокове, за да може цялото място да придобие един по-приветлив и европейски вид. Именно тук е и една от най-модерните детски градини в Пловдив – „Чайка“, и ние трябва да работим за облагородяване на района около нея.

Предвиждате ли нови зелени зони в квартал „Столипиново“?

За „Столипиново“ имаме много идеи. Мога да кажа, че кварталът има крещяща нужда от зелени площи и места за игра и за отдих. За съжааление там през годините подобни неща не са реализирани, освен няколко детски площадки и спортни игрища и ние ще работим в тази посока.

Като заговорихме за „Столипиново“, не можем да подминем темата с чистотата в квартала. Какво предвиждате, за да се справите с този проблем?

Опитът дотук показва, че трябва да се търсят нови подходи към този проблем. Паралелно с това, което се е правило досега – постоянното разчистване на изникващите сметища, трябва да се премине към изцяло нов начин на сметосъбиране. Предвиждам отпадъкът от квартала да се сепарира на място, да се товари на по-големи камиони, за да не се губи време в празни курсове до депата в Шишманци и Цалапица, като така отпадъците да се събират по-бързо. Трябва да се поставят повече контейнери, да се направи разяснителна кампания и да се въведе разделно събиране, за да можем да кажем, че „Столипиново“ е равен на другите квартали.

Няма начин да подминем и темата с чистотата на въздуха в града. Имате ли набелязани мерки в тази посока?

Подобряването на качеството на въздуха, т.е. намаляването на запрашаването и фините прахови частици е друг приоритет, за който ще работя. Моята цел е да влезем в средноевропейската норма от под 35 дни годишно – това се случи през 2022 година, за тази година също ще се случи, тъй като нивата вървят добре. Оттук нататък ние ще работим към подобряване на този показател. В тази връзка имам конкретни мерки, които съм предвидил в управленската ми програма. Освен изграждането на нови паркове и зелени площи, много важно е развитието на поливните системи и засаждането на подходящи дървесни видове и аз ще заложа именно на това.

Друго важно решение, което вече дава резултати в района, е въвеждането на посочност на движението. Една от станциите за измерване на качеството на въздуха – в парк „Каменица“, показва, че няма запрашаване, когато е въведена тази мярка и няма застояване на автомобили и натрупване на изгорели газове. Предстои това да се въведе във всички райони на града, като за „Гладно поле“ вече имаме такъв проект, който предстои да се реализира догодина. Той включва посочност на движение и изграждане на паркоместа по бул. „Цариградско шосе“, тъй като там сега в крайна дясна лента постоянно има паркирани автомобили, които трябва да се вкарат в джобове между дърветата. Така ще се освободи това платно и ще има и място за паркиране пред блока с номера от 20 до 28. Освен това ще работим за посочност на движението, особено по ул. „Полковник Серафимов“, от север на юг, тъй като е тясна, в обратна посока – от север на юг, да се преминава покрай игрището за петанк.

Какви са вашите планове за квартал „Гладно поле“?

По Общия устройствен план там са предвидени две нови детски градини, едно училище и дом за култура. Това категорично трябва да се случи, за момента, благодарение на администрацията на Иван Стоянов, район „Източен“ е предпазен от болестта на презастрояването и ние ще продължим тази политика, така че искам да успокоя хората, че няма да има голямо застрояване там и на мястото на казармите няма да изникнат огромни жилищни комплекси.

Като заговорихме за детски градини и училища, какви са плановете ви за развитие на образованието в района?

Искаме нашите деца да останат да учат в района, затова съм поел ангажимент към училищата, които са в „Изгрев“ – СУ „Симон Боливар“ и ОУ „Димчо Дебелянов“, да бъде оправена материалната им база, да се пусне басейнът в „Симон Боливар“ – с публично-частно партньорство или с ангажимент на Община Пловдив и държавата, за да може все повече деца да остават тук, а не да ходят да учат в „Тракия“. Целта ми е тези училища да станат привлекателни не само за учениците от „Източен“, а и за децата от целия град. Относно детските заведения предвиждаме разкриването на още две яслени групи към ДЯ „Веселушка“, за което има изготвен проект, и аз вярвам, че с подкрепата на г-н Костадин Димитров в Община Пловдив, той ще се реализира. Предвиждаме и физкултурен салон към ДГ „Детелина“

Ще продължим и тенденцията да се изграждат зелени класни стаи, като моето мнение е, че такива трябва да има във всички училища. Видя се, че в НУ „Петко Р. Славейков“ децата получават много знания за отглеждането на растения в оранжерии, за опазването на околната среда. Видя се, че и по време на пандемията от коронавирус тези класни стаи функционираха много добре на открито.

В последните години в района имаше богат културен и спортен живот. Какво предвиждате в тази посока?

Много неща се направиха в културната сфера, но има и накъде да се надгражда, за да изпълним микрорайоните като „Гладно поле“, Изгрев“, „Каменица“ и „Столипиново“ с култура. Именно в „Столипиново“ предвиждаме специален календар с културни мероприятия, тъй като хората там имат нужда от култура и при всяко едно такова мероприятие се вижда, че интересът е огромен. Паралелно с това ще продължим с развитието на парк „Каменица“ като център на културния живот в района. 

Ще работим за надграждане и на дейностите около спорта. Ще продължим турнира за Купата на кмета с включване на всички училища в района, разделени в две възрастови групи. Ще обърнем внимание и на по-нетрадиционни за нас спортове – вече беше изградено игрище за петанк, на което се провеждат национални и дори международни турнири.