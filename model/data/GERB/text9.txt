Адвокат Любомир Брайнов, кандидат за народен представител от ГЕРБ-СДС: „Нужен ни е президент, различен от озлобената физиономия на юмрука и якобинската твърдоглавост“
Новопоявили се политически субекти претендират за почтеност, а очевидно не спазват Консттуцията

 

 

Любомир Брайнов е юрист с дългогодишна практика. Един от най-опитните адвокати във Велико Търново и региона. Експертизата му е особено ценна по всички въпроси, свързани с правоприлагането, защитата на правата, реформата в сферата на правосъдието.

 

Адвокат Брайнов, какво ви мотивира да станете част от листата на ГЕРБ-СДС точно сега?
На първо място аз споделям десни политически възгледи и смятам, че в по-голямата си част провежданата по времето на управлението на ГЕРБ политика, включително икономическата такава следва именно тези ценности. Считам освен това, че взетите и проведени по време на възникналата преди близо две години пандемична криза - здравни, икономически и социални, бяха правилни и то в обстановка, далеч по-сложна от сегашната. Тук имам предвид липсата на ваксини по дефиниция в началото на кризата, тъй като те именно тогава бяха разработени и въведени в употреба, а оттам следваше и сериозната трудност за доставянето им. Не на последно място, за участието ми в предизборните листи на ГЕРБ мотивация ми даде присвоената от новопоявили се и очевидно далеч от представата ми за политически субекти формирования претенция за „почтеност“, при очевидни от тяхна страна манипулации, тотално неспазване на конституционните разпоредби и брутално поведение.
 

Лош пример ли са, според Вас, последните две народни събрания?
Разбира се, че са лош пример, тъй като те не се справиха с основната си задача, а именно да бъде сформирано редовно и нормално работещо правителство и да извършват ефективна законодателна дейност. Парламентарната трибуна стана място за долнопробна политическа пропаганда, форум за истеричните изказвания на непросветени и зле възпитани хора, целящи насаждане на разделение и изолацията на ГЕРБ, без да се държи сметка, че всъщност това е най-голямата политическа сила и съответно зад нея стои най-голямата част от българските граждани, отричайки с фанатична омраза дори очевидните успехи на предишното управление.
 

Вие сте опитен юрист, какво според Вас е нужно в полза на правовия ред в страната?
Трябва да бъде извършван далеч по-качествен подбор на хората, заемащи магистратски длъжности. Трябва да бъдат приети значителни промени и в наказателното, и в гражданското законодателство. Без да се взирам непременно в наказателния и наказателно-процесуален дял от законодателството ни (тъй като работя именно в тази област), трябва да се престане с постоянните промени в процесуалните норми, в повечето случаи доста несинхронизирани една с друга. Трябва да бъде обмислено много внимателно и със сигурност променено частично териториалното и по компетентност устройство на съда и прокуратурата, имайки предвид особено последните буквално безсмислени окрупнявания на районните структури на последната. Те не водят до никакво облекчение на работата нито на тях, нито улесняват гражданите, създават значителна тромавост при кореспонденцията ни с прокуратурата, откъсват било прокурор, било разследващи от местоизвършване на разследваното престъпление и т.н.
 

Сякаш всички разбират от правосъдие и ред. Не е ли рисково това за демокрацията като цяло?
Много е рисково и у мен предизвиква искрена, но неприятна почуда, когато този въпрос се слага на обсъждане от предимно медиите в цялото общество. Това е въпрос, който могат да дискутират единствено и само много, много подготвени юристи, теоритици и практикуващи, със съществена намеса на университетски признати авторитети, за да не се стига до буквално юридически нелепи приумици, които всички практикуващи, магистрати, адвокати и въобще юристи се чудят как да прилагат в ежедневната дейност по правосъдието. Приемането на разни „решения“ по уж демократичен начин, в отговор на обществени настроения и нагласи на хора непрофесионалисти, включително и чрез референдум, не води до засилване и укрепване на демокрацията, а тъкмо обратното, до нейното умишлено или несъзнателно подкопаване.
 

Проф. Анастас Герджиков и Невяна Митева имат силна кауза – истинско обединение на българския народ. Ще прозре ли обществото ни нуждата от такава президентска двойка?
Дано да го прозре! След смръщените и озлобени физиономии, след юмруците и след якобинската твърдоглавост и реваншизъм смятам, че е крайно време начело на държавата да застане един фин човек, способен да потуши генерираната омраза и разделение у хората.