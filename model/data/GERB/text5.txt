Иван Тотев: Очаквам виновните за хаоса да си получат заслуженото в неделя
Медия: 24 часа

Надявам се в новия парламент да няма повече шутовско  поведение,  казва вторият в листата на ГЕРБ за Пловдив

Ако хората ни дадат доверие  да сме първа сила, ще предложим правителство

- Г-н Тотев, за трети път тази година ще бъдете депутат. С каква мотивация отивате на поредните избори в неделя?

- С чувство на гняв към всички онези, които ни причиниха в рамките на една година да ходим три пъти на избори. Надявам се сега хората да им отговорят подобаващо. Толкова несериозно отношение към държавата не беше се случвало у нас в последните 30 години, която и партия да е управлявала.

Детинско, безотговорно, шегаджийско, шутовско поведение е недопустимо. Очаквам всички, които допринесоха за хаоса в България, да си получат заслуженото в неделя. Сега ще правим избори в една изключително тежка ситуация за страната. А колкото до моята мотивация - тя е устойчива.
На първо място да работя за Пловдив и да подкрепям развитието му, както и да участвам в стабилизирането на държавата.

- Кои са червените линии, които ГЕРБ няма да премине?

- ГЕРБ и председателят Бойко Борисов показахме, че действаме разумно. Всичките ни послания са в духа на проблематиката към конкретния момент. Имаме цел да стабилизираме страната.
ГЕРБ ще вземе разумните решения и ще проведе важни разговори, за да се
сформира правителство, което да се заеме с преодоляване на кризите.

- ГЕРБ ще опита ли да състави кабинет и с кого?

- Със сигурност първо очакваме добър резултат на вота. След като хората ни дадат доверие да бъдем първа сила, ние ще предложим правителство. В този критичен момент, в който се намира страната, е крайно време да се каже стоп на политическото поведение на повечето партии, които видяхме тази година.

С шеги и детински сръдни от типа “С този искам, с онзи - не” няма да се стигне доникъде. Ако другите партии имат сериозно отношение като нас, няма съмнение, че ще се състави кабинет.

- Какъв според вас трябва да е дневният ред на новия парламент?

- Трябва да действа много бързо за преодоляване на кризата. С приемането на новия бюджет е нужно да бъдат насочени средства за справяне с кризата.

Нужни са мерки, които още в първия ден новият здравен министър трябва да предприеме. Ако ГЕРБ има тежест в правителството, съм убеден, че ще се върне консултативният орган - дали под формата на щаб, или по друг начин. За да не ставаме занапред свидетели на това, което наблюдаваме. Сегашният здравен министър взема сутрин едно решение, а следобед друго, което противоречи на предишното. Дългосрочните перспективи пред страната са ясни - европейският път и приемането на еврото.

- Боли ли ви, че най-голямата политическа сила, каквато е ГЕРБ, е в изолация?

- Видяхме до какво води подобна омраза. Два парламента не можаха да излъчат правителство. В резултат страната е в тежка криза. Същото това го видяхме и при управлението на Орешарски.

Тогава ГЕРБ пак беше първа политическа сила, но решиха да я елиминират. И какво стана? Кабинетът на Орешарски изкара само година и няколко месеца. Новаците в политиката нямат обща култура по нова история.

- Кои са каузите, които ще отстоявате в новото Народно събрание?

- Ще съдействам за реализирането на важни за Пловдив теми - това е водоснабдяването от “Въча”, териториалното делене, което е голям проблем за града. Всеизвестно е, че Пловдив е на малка територия и буквално се задъхва.

Също така големите инфраструктурни проекти, които започнаха да се реализират през 2020 г. като удвояване на околовръстния път, прокарването на трета лента до Смолян с откриването на новия граничен пункт до Рудозем. Това са важни проекти, които трябва да се подкрепят и от държавата. Приоритетна тема за мен е мястото на общините в държавата и тяхната децентрализация.

- След като се нароиха напоследък доста партии, има ли отлив от ГЕРБ в Пловдив?

- Социологическите проучвания показват стабилизиране на ГЕРБ и това няма как да не засяга Пловдив. Естествено 12 г. в управлението дават своето отражение. Новите партии трябва да вземат отнякъде гласове. Но
ние сме партия, която не залага да бъде звездата в бара за една вечер. Явно част от народа се прехласва от месия на месия.

- Защо тази кампания беше толкова скучна и дори слаба?

- Хората се умориха от избори. Когато три пъти в една година искаш пловдивчани да гласуват за теб, какво ново за града можеш да им кажеш, което е по-различно от април. Положението в страната обаче е много критично и очаквам избирателите да погледнат по-сериозно. Очаквам ГЕРБ в Пловдив да получи 4 депутатски мандата.