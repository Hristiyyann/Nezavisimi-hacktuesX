Мария Белова: Сливен продължава да е мой приоритет
Мария Белова е родена в Сливен. Завършила е право и е работила като експерт в разработването и управлението на европейски проекти. Народен представител в 43-то, 44-то и 45-тото Народно събрание. Председател на Комисията по земеделието и храните в 44-то НС. Може да подкрепите Мария Белова като гласувате с №32 в бюлетината, с преференция 102.

 

Въпрос: Да започнем първо с това - Какъв е коментарът Ви за цялостната обществено-политическа ситуация след последните парламентарни избори през юли? 

Мария Белова: Истината е, че няма смисъл от коментар. Да, мога да кажа за сриването на парламентаризма, политическото противопоставяне и задълбочаващата се криза. Тези неща са видими от всички.

Въпросът е как България ще продължи напред - има ли възможност една политическа партия или коалиция да доминира или трябва всички да намерим общ език помежду си; ще се обединим ли около приоритети; ще бъдат изведени или ще бъдат “заметени” важни теми.

Никога не е късно за коментари и анализи, но сега е време за силни, работещи политики и преодоляване на нови препятствия. Говоря за предизвикателствата пред всички ни.

 

Въпрос: Вие ежедневно се срещате с хората във всички населени места, какво ви казват те? Какво научихте от тях?

Мария Белова: Проблемите са различни навсякъде, но усещането за нестабилност и хаос е общият знаменател.

За съжаление, последните месеци върнаха България назад. Ключови проекти са замразени, администрацията работи по-трудно, няма предвидимост за бизнеса. Това се отразява на всички.

Предупрежденията за последствията от пандемията започнаха още през миналата година, но като че ли управлението на Румен Радев и служебното му правителство лекомислено ги пренебрегнаха.

Затова и политическият дискурс бе изместен от темите за коронавируса и мерките. Това е едно от нещата, които вълнуват хората най-много.

От обиколките си научих, че българинът може да се справя в трудни ситуации и не губи самообладание. Но държавата трябва да създава условия за стабилност и спокойствие, дори и още да догонваме по-напреднали страни.

 

Въпрос: Как е най-добре за България да се развие обществено-политическата ситуация след 14 ноември?

Мария Белова: Ясно е, че виждането ни е, че най-добрият сценарий за България е силна подкрепа за ГЕРБ и СДС и стабилно управление.

За съжаление обаче фастфууд-проектите и популизмът продължават да имат почва. Затова не искам да изпадам в позицията на гадателка и да пророкувам какво ще се случи след поредните избори.

Най-важното е обаче да се осигури стабилност и да покажем като държава, че сме наистина обединени и по-силни от хаоса. Това е важна предпоставка да минем по-леко през трудната зима, която ни очаква. Това е и важен знак към променяща се Европа.

 

Въпрос: Какви ще са приоритетите в работата Ви като народен представител и защо за Сливен е важно да има повече народни представители от ГЕРБ и СДС?

Мария Белова: Много искам да продължим активната си работа в посока преодоляване на диспропорциите в развитието на регионите. Сливен има много възможности и достатъчно ресурси. Въпреки това управлението ни на местно ниво и дейността ни в изпълнителната власт се опитват да наваксат години изоставане.

В този смисъл Сливен продължава да е мой приоритет. Също така и работата за подобряване на земеделския сектор. В последните месеци и там настъпи хаос и непредвидимост, което засяга пряко стопаните. Иска ми се плащанията към производителите да не спират без причина; искам да продължим да стимулираме традиционните производства. Ще продължа да работя и за това да се осигурява по-добър контрол “от градината до масата”, което да доведе до по-качествена храна и по-добър стандарт на живот за всички.

 

Въпрос: Освен за Народно събрание на 14 ноември ще трябва да изберем и новия президент на България. Какъв трябва да е бъдещият държавен глава?

Мария Белова: Тази година научихме много уроци по трудния начин. Един от тях е, че президентът не е безгласна буква и властта му не е твърде ограничена.

Противопоставянето между институциите и спорната работа на служебното правителство са основателни причини за промяна.

Новият държавен глава трябва да е диалогичен - но истински, а не фасадно. Трябва да пази достойнството на институциите и да не се крие зад други при важни проблеми - нещо, което забелязваме сега покрай дейностите и противоречивите сигнали около спасяването на “Вера Су” и неадекватното управление на здравната криза.

Новият президент трябва да има ясна визия за управление и да е уважаван професионалист. Затова съм убедена, че в настоящите избори най-добрите кандидати са професор Анастас Герджиков и Невяна Митева с номер 15.

 

Въпрос: Какво ще кажете на хората, които се колебаят дали да гласуват?

Мария Белова: Ще им кажа - направете го! Това е от малкото моменти, в които човек може да вземе големи решения сам. Да предопредели бъдещето, да напише историята.

Да не се залъгваме - идват трудни времена. И ще бъдат трудни за всички. Затова е време всеки да вземе нещата в ръцете си, да мисли трезво и да направи добър избор.