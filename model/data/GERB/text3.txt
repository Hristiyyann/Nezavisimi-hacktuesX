Цвета Караянчева: Вярвам, че гласът на Кърджали отново ще се чува в парламента, защото моят глас е вашият глас
Не ми е нужен Wifi, за да ме чуят и видят хората в Източните Родопи, казва водачката на листата на ПП ГЕРБ

Интервю на Мария Василева

- Г-жо Караянчева, предизборната кампания е на финалната права. Какво показва вашата теренна социология?

-  За жалост, навсякъде цари тягостно чувство на безизходица. Хората са угрижени, тревожни, цените скачат главоломно, растат сметките за ток, храните струват с 40 на сто повече, при енергоносителите увеличението е 10 пъти, на село купуват дървата по 200 лева за кубик. „Високите“ пенсии не са в състояние да компенсират рекордната инфлация – най-високата от 1997 г насам. Обедняването е масово, спестяванията на населението се топят. А идва зима. Хората усещат кризата по джоба си и това е най-точният барометър.

 -  „Продължаваме промяната“ са най-сериозните ви опоненти. Къде сбъркаха, според Вас?

-   На старта на управлението си правителството на „Промяната“ си постави три амбициозни цели - да няма увеличение на тока, да има върховенство на закона и нулева корупция, и да се овладее ковид-пандемията чрез доброволна ваксинация. Нито една от тях не се  сбъдна.  Вместо това се случиха верига от провали – в енергетиката, в съдебната реформа, в здравеопазването. Провал с Плана за възстановяване и устойчивост, провал с чуждите инвестиции, които намаляха с 52 на сто, рекорден външен дълг, обещания за тунел под Шипка и пет моста над Дунав, провал с разследването на магистрала Хемус, провал с КЕВР, с БНБ, с интерконектора за Гърция, със Закона за КПКОНПИ…  При управлението на Борисов бензенът бе 2,10-2,20 лв/л, а токът струваше 75 лв за киловатчас. При Кирил Петков се наложи да плащаме по 3,70 за гориво, дизелът поскъпна с 50 на сто, метанът с 20 %, ел.енергията – десетократно. Цената на природния газ достигна рекордните 297, 89 лева за мегаватчас през август. Пак го купуваме от Газпром, но чрез посредници и на по-висока цена – с 30 процента по-висока, и трупаме загуби за милиарди. За седем месеца не е построена нито метър магистрала, не е положена една лопата асфалт, една мантинела дори не е сложена. Бюджетът се актуализира на всеки три месеца, не е стартирала нито една европейска програма. Нито едно евро не сме получили по Плана за възстановяване и устойчивост. Няма компенсации за бизнеса. Индустрията е на командно дишане. На опашката сме по ръст на икономиката, въпреки бодряшките изявления на Корнелия Нинова. Една-трета от доходите на българите отиват за храна. Покупателната способност силно падна. И ако сравним ескалацията на цените у нас и Европа ще видим, че пак сме рекордьори – в ЕС природния газ е поскъпнал с 53 на сто – в България със 128 %. При хляба съотношението е 15 % към 56 %. Дотук с вносните предпоставки за кризата. 50 на сто от инфлацията е вътрешно-политическа отговорност. Лъжи, некомпетентност, безумни харчове, огромен външен дълг, катастрофална финансова политика. След всичко това най-сериозният противник на ГЕРБ не са идеолозите на „Промяната“, а обезверяването на хората, нежеланието им да легитимират един управленски  провал, отдръпването им заради множеството разделителни линии между партиите и съглашателството между комунисти и демократи. Всичко това може да доведе до пределно ниска избирателна активност.  

- Какви са приоритетите в управленската програма на ГЕРБ за следващия мандат?

- Имаме ясна визия по сектори и политики, която сме обявили официално. Ние сме единствената политическа сила с подробно разписана управленска програма, с конкретни ангажименти и най-важното – тя е изпълнима, защото зад нея стои думата на един лидер и на най-добрите експерти у нас. Неслучайно тя носи заглавието „България след кризите“. ГЕРБ е решавала поредица от кризи и пак ще го направим. В енергийния сектор предвиждаме да продължим механизма за компенсации на небитовите потребители на ток през цялата 2023 г , а доставките на природен газ да стават на базата на международен търг. Ще стопираме експериментите с държавните финанси, ще запазим данъчните ставки и ще увеличим брутния вътрешен продукт на 110 млрда евро до 2026 г. В програмата ни е фиксирано още нарастване на доходите – 600 евро минимална работна заплата, 500 евро средна пенсия и 1400 средна работна заплата, увеличение на парите за образование до 5 на сто от БВП, ускорена модернизация и увеличаване числеността на българската армия, нов кодекс на труда и Закон за насърчаване на заетостта, нова система за социално подпомагане, годишно осъвременяване на пенсиите, удвояване на възнагражденията в сферата на културата, ремонт на минимум 1000 км пътища всяка година, възобновяване на всички големи инфраструктурни проекти, в това число и обходния път на Кърджали и т.н.  

- Изпратиха срещу вас сериозни съперници за водачи на листи от други региони на страната. Това направи ли кампанията по-напрегната или напротив?

-Винаги съм смятала, че един лидер трябва да познава проблемите на местната общност, за да има претенциите да бъде неин политически представител. Парашутисти, лъжеспасители и жълтоповажници няма как да заслужат доверието на хората в Източни Родопи. Аз съм на терен от 15 години, пребродила съм всяко кътче на региона. Стигнала съм до сърцата на хиляди хора с различна вяра, образование и социален статус. Не ми е нужен Wifi, за да ме чуят и видят. Не говоря празни приказки, не надувам спасителни пояси. Вярвам, че гласът на Кърджали отново ще се чува в парламента, защото моят глас е техният глас.