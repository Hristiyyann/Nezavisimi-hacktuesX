Сигнали за порочна практика, останала от старото ръководство на ВиК-Бургас, получиха общинските съветници на „Възраждане“. Те запознаха с тях новия изпълнителен директор Цветан Мирчев, който се ангажира да ги провери и да прекрати действията, ако такива са предприети.
Първите сигнали за тази нередност, свързана с изграждане на шахта за общ водомер, са подадени във „Възраждане“ още през 2020 г. Тогава десетки хора бяха заплашвани, че ще останат без вода, а на някои тя беше спряна в продължение на седмици. Всичко това произтичаше от решение на тогавашния директор на ВиК- Бургас и неговото тълкуване на наредба номер 4 на МРРБ от 2004 г. Тогава дружеството се опита да вмени свои задължения на гражданите, които да изградят за собствена сметка въпросната шахта и да се постави общ водомер, като сумата за това възлизаше на над 2000лв. Друг проблем бе, че от дружеството настояваха това да се случва извън границите на частния имот и върху общинска земя. След намесата на „Възраждане“ тази порочна практика бе преустановена. Притеснителното е, че граждани отново сигнализират за подобни действия, конкретно – от село Горица.
Във връзка с този сигнал, общински съветници от „Възраждане“ се срещнаха с новия директор на ВиК-Бургас, като на самата среща получиха уверение, че от дружеството ще проверят дали подобни действия продължават и се ангажираха, че няма да допуснат тази практика да продължава.
На пресконференция днес, с участието на народния представител Борис Аладжов и общинските съветници Виктория Върбанова и Мариян Иванов, бяха разяснени и подробности.
„Призоваваме гражданите, ако по някакъв начин са получили предписание за спиране на водоподаването, защото трябва да изградят обща шахта с общ водомер да ни сигнализират“, призоваха общинските съветници.
Когато това е извън границите на имота, това е задължение на ВиК; ако е в неговите граници, това задължение на собствениците, поясниха съветниците. Ако общият водомер се намира в границите на имота, но попада в частен терен (при условията на етажна собственост), е нужно решение от събрание на етажната собственост, за да се осигури достъп до него, казаха още от „Възраждане“.

