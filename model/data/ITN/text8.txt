ДЕКЛАРАЦИЯ НА „ИМА ТАКЪВ НАРОД“
Изчетена от Гроздан Караджов, по повод втория Вот на недоверие към правителството на ПП-ДБ-ГЕРБ-ДПС
15.11.2023г.


Уважаеми дами и господа,

Със съжаление трябва да кажа, че тук, в парламента, съществува някаква изкривена и ограничена представа що е то национална сигурност.

Това не е само модерна и добре въоръжена армия с усвоени критични способности за отбрана на страната, каквато армия ние нямаме.

Това не е само реална и действена интеграция в структурите на партньорски организации като НАТО, каквато интеграция ние също нямаме.

Това не е само сигурна държавна граница, каквато ние нямаме.

Това не е само ясна и консенсусна позиция по геополитическите конфликти, които пряко ни засягат, каквато ние нямаме.

Националната сигурност зависи от много други фактори, които умишлено или не, се пренебрегват.

Тя пряко зависи от едно добре функциониращо правителство, което последователно работи за реализиране на националните приоритети, каквото ние нямаме.

Ние имаме сглобка, която всекидневно е на ръба на разпадането. Ние имаме министри, които директно обвиняват лидер на мандатоносителите в натиск и корупция. И това не впечатлява премиера. За него вероятно корупцията е нещо обикновено, тя е ежедневие.

За каква национална сигурност може въобще да говорим, след като ЛУКойл преработва и изнася руски петрол зад гърба на партньорите ни от ЕС и НАТО, които са установили режим на санкции над Руската федерация. А парите отиват директно в банковите сметки на Кремъл, неговите олигарси и техните колаборатори в българското правителство.

Националната сигурност зависи пряко от един работещ парламент, какъвто ние нямаме. Тук имаме кални борби между НЕкоалиционни партньори, които нямат единна позиция по нито един законопроект, които взаимно се саботират и манипулират. И въпреки че имат стабилно мнозинство на теория, имат и наглостта да обвиняват опозицията за това, че не се приемат качествени закони. И че всяка седмица правим ремонт на ремонта на ремонта на техните идиотски законодателни хрумки, които се налагат, въпреки че всички предупреждават за негативните последици от тях.

Националната сигурност зависи от един балансиран бюджет, какъвто ние нямаме. Ние имаме някакво ученическо съчинение с розови мечти на финансовия министър Асен Василев, в което няма нито една реалистична цифра – нито на приходите, нито на разходите.

Националната сигурност зависи от национален консенсус по приоритетите на страната, какъвто ние нямаме. Ние имаме няколко външни политики, които се сменят според това кой е начело на кабинета, кой ръководи външно министерство, кой е Президент, кой е съветник на премиера…

Хайде да бъдем честни и откровени:

Няма как да твърдим, че страната ни е надеждно защитена, когато небето ни се пази от чужди държави. И ще продължи да бъде така, дори когато пристигне първият от митичните вече F-16, планиран за 2025 г. Просто защото един или осем F-16 пролет не правят. Когато армията ни страда от хроничен недостиг на кадри и липса на елементарни отбранителни способности. Когато няма качествени кадри, които не са завършили съветски университети и мисленето им не е спряло в 80-те години на миналия век. Когато и малкото въоръжение, с което разполагаме, е безнадеждно остаряло или негодно за употреба.

Няма защо да се чудим, че вратите на Шенген са трайно затворени за нас, когато всеки ден стотици нелегални мигранти пресичат безпрепятствено границата ни. А ние разбираме за тях случайно – когато те катастрофират по някоя магистрала или в центъра на София. Просто Австрия и Нидерландия на сълзи не вярват. И колкото по-бързо го разберем, толкова по-добре.

Няма как да бъдем равноправен член на НАТО и ЕС, ако изпълняваме техните изисквания само на хартия, разчитайки на някакви нищо незначещи декларации. Във времената на два непредвидими военни конфликта, делата имат значение, не думите. А, делата ги няма, защото армията ни не е усвоила базовите армейски способности, присъщи на съвременните военни формирования от ЕС и НАТО.

Затова когато и да падне това правителство, все ще е късно. Провалът е във всички области и няма никакъв шанс нещата да се променят.
И затова ние от ИТН подкрепяме и ще подкрепяме всеки вот на недоверие, независимо на каква тема е.