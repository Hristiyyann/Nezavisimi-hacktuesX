Парламентарната група на ПП-ДБ подкрепя изцяло увеличаването на заплатите на преподавателите в държавните висши училища, както и на стипендиите на докторантите, но настоява това да се заложи по надлежния ред в Бюджет 2025 и да влезе в сила от 1 януари 2025 г. Предложеният Законопроект за изменение и допълнение на Закона за висшето образование в момента е противоконституционен – категорично заяви депутатът от ПП-ДБ Венко Сабрутев. Народните представители от ПП-ДБ се противопоставиха на процедурата и начина, по който беше прокарано изменението чрез политизиране на процеса.

„Гласувах против това предложение, защото считам, че е неправилно да се прилага по този начин в този контекст между две четения. Предложение, направено в последния момент, е изцяло в подкрепа на това да се натоварва бюджета на държавата. Изключително показателно е кой колко милее за образованието“, каза Мирослав Иванов, депутат от ПП-ДБ, от трибуната на НС.

„През последната седмица ГЕРБ предложиха допълнителни нови разходи за над 4 млрд. лв., без да казват откъде ще бъдат взети тези пари. Раздават на всеки, който поиска, стотици милиони, дори милиарди, но не казват откъде ще бъдат финансирани тези разходи. Така се лъжат хората. Подобни средства няма откъде да се намерят. Така че, този популизъм трябва да бъде спрян. Вероятно това е атака срещу финансовия министър, но цената е много висока. Цената е, че се подкопава бюджетът, подкопава се държавата. Днес управляват едни, утре – други. Но би трябвало държавата да ни е по-важна от подобни страсти“, заяви категорично Мартин Димитров, депутат от ПП-ДБ.

Приложено може да намерите и видео с коментара на Мартин Димитров.