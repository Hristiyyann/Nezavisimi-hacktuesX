Всяко повишаване на цената от страна на мобилните оператори е основание гражданите и фирмите да прекратят договора си без неустойки. Това предвижда законопроектът за изменение и допълнение на Закона за електронните съобщения, чийто вносители са Ивайло Мирчев, Мартин Димитров и група народни представители от “Продължаваме Промяната – Демократична България”.

Законопроектът ще бъде внесен днес в Народното събрание с мотивите да доведе до стабилност на договорите с мобилните оператори, конкуренция между операторите и свобода за потребителите да изберат конкретен оператор.

“Преките резултати, които очакваме, са всеки да може да се откаже от договора си без неустойки при повишаване на цената на услугите. Това не е само индексация заради инфлацията, това включва и скритите условия, когато ти не си се съгласил, но цената ти е повишена – тогава пак може да се откажеш от договора и пак без неустойка. Също така промяната ще засили конкуренцията между мобилните оператори и ще даде възможност на хората да имат повече избор да решават при кого и кога да отидат. По този начин осигуряваме трайно решение на сериозен въпрос, по който години наред нищо не се прави, а хората питат къде са регулаторните органи и защо не бяха взеха мерки от тяхна страна”, заяви Мартин Димитров и очаква единодушна подкрепа в пленарната зала.

Ивайло Мирчев посочи, че предстоят още законови промени. По думите му, ако сега Комисията за защита на конкуренцията бе работила по нормален начин, този произвол на мобилните оператори нямаше да може да се случи.

“В следващите седмици ще дадем нови предложения. И това не е насочено срещу един или друг бизнес, а цели да създаде условия бизнесът да се развива по нормален начин, така че обществото да има полза, а не само някой да реализира печалба заради това, че има добър политически гръб, например”, каза още Мирчев