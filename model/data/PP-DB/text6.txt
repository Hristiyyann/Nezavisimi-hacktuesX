“Проблемът е, че ДПС искат да бъдат скрит партньор на ГЕРБ и че не искат да има ясни правила и регламент с ясна политическа отговорност между двете политически формации – ГЕРБ-СДС и ПП-ДБ , които носят отговорност за управлението и затова как ще се разпредели цялата тази власт.” Това заяви пред репортери в кулоарите на Народното събрание съпредседателят на “Демократична България” Христо Иванов по повод острата реакция на председателя на парламентарната група на ДПС Делян Пеевски на предложения от ПП-ДБ меморандум за продължаване на реформите.

Той отказа да влиза в компроматния тон на Пеевски, но го предупреди, че с поредното си изхвърляне е на път да изгори целия натрупан от партията му капитал по пътя на реформите досега. По думите му, ДПС е подкрепяла промените в конституцията и реформите, защото е имала обективен интерес да се препозиционира във вътрешно- и външнополитически план.

“Никого не сме използвали, нито те нас са ни използвали, както през цялото време се интригантства. Свършили сме работа, която е полезна за страната. Въпросът е как тази работа да я превърнем в следващи стъпки – Закон за съдебната власт, избор на регулатори, избор на комисия за противодействие на корупцията. Това е темата, която поставяме на дневен ред. Искаме да преговаряме с ГЕРБ-СДС по нея”, каза Христо Иванов. И обяви, че ПП-ДБ очакват разговори, след като емоциите преминат.

“Искаме да разговаряме с аргументи и с насрещни предложения. Ако нещо не им харесва, да кажат какво конкретно те предлагат в същото ниво на детайл, много моля. Например не ми харесва това, което вие предлагате за процедурата за регулаторите и за отговорността в нея. Харесва ни, както каза Десислава Атанасова, две трети за ГЕРБ и ДПС, защото нали това беше тяхната оферта. Не си спомням някой да каза, че това е антиконституционно. Или че е делкане. Г-н Пеевски беше готов да участва при тази оферта”, каза Христо Иванов. Като преди това отбеляза, че не Мария Габриел е в позиция да води разговори, а Бойко Борисов.

“Дори да отидем на избори, пак ше трябва да вземем тези решения, пак ще започнем от тези текстове след изборите. В този смисъл, по добре сега да проявим малко хладнокръвие и разум и да се разберем”, призова съпредседателят на ДБ.