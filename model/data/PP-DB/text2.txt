Парламентарната група на коалиция „Продължаваме Промяната – Демократична България“ приема резултата от днешното съвещание на ГЕРБ-СДС като стъпка към създаването на атмосфера за конструктивен диалог. Изразяваме удовлетворение, че голяма част от точките, предложени в меморандума на ППДБ, са възприети и обсъдени с необходимата сериозност в предложеното от ГЕРБ споразумение.
За ППДБ стабилността на страната и устойчивото ѝ развитие за обозримо дълъг период са първостепенен приоритет. Неотменима и основополагаща задача обаче е да се гарантира продължаване на реформите в съдебната власт, службите за сигурност, изборът на почтени и експертни членове на регулаторите, пълното членство в Шенген и еврозоната. Това трябва да стане при ясно поети ангажименти, което изключва формирането на мнозинства извън това на двете парламентарни формации.
Оценяваме ситуацията в момента като особено важна за бъдещето на страната и затова призоваваме колегите от ГЕРБ да започнем преговорите веднага щом г-жа Мария Габриел е отново в страната. Преговорният екип на ПП-ДБ ще се състои от лидерите на коалицията и настоящия премиер Николай Денков.
За нас всеки договор е обещание между страните, а добрите обещания са спазените обещания. Ето защо ние ще предложим утре Народното събрание ефективно да приеме чрез гласуване оставката на правителството на Николай Денков.