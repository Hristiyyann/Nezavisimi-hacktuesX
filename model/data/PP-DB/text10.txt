Днес коалицията „Продължаваме промяната – Демократична България“ публикува документ, с който предлага ясна преговорна рамка пред ГЕРБ-СДС за извършването на ротацията на 6 март 2024.
Документът се нарича „Меморандум относно продължаване на реформите в областта на ефективното управление, правосъдието, борбата с корупцията и сигурността в периода март 2024 г. – декември 2024 г.“, и съдържа визията на ППДБ за приоритетите на държавата до края на 2024г.
Коалицията предлага съставянето на публичен график за попълване на регулаторите и правила за носене на политическа отговорност от страните по споразумението за техните номинации.
Предвижда се възможност номинации за регулаторите да бъдат правени от максимално широк кръг заинтересовани страни, включително и граждански организации, специализирани в съответната област, които да се припознаят от депутати, както и извършването на нарочна проверка за интегритет и за моралните качества на кандидатите в условия на засилена публичност. Записано е правило за отказ от кандидати с ярки политически профили.
ППДБ предлагат на ГЕРБ-СДС равно разпределение на броя кандидати, избирани за членове на съответния орган. Изрично се уточнява, че ако някоя от двете групи желае да предложи кандидат от друга парламентарно представена партия, този кандидат се отчита като номинация на съответната група, която прави предложението, и не се стига до промяна на съотношението между тях.
Документът описва подробно целите на реформите в редица области като съдебната власт, незабавно избиране на членовете на Комисията за противодействие на корупцията, службите за сигурност, мерки за повишаване на доверието в изборния процес, продължаване на реформите в електронното управление.
В специална глава от меморандума ППДБ предлага и приемането на допълнителни мерки във връзка с разкритията за неправомерни зависимости в съдебната система, които да позволят пълноценно функциониране на Временната комисия за проверка на факти и обстоятелства, свързани с дейността на групата около Мартин Божанов, включително законодателни промени въвеждащи възможност за ограничено разкриване на релевантни елементи на следствена тайна при надделяващ обществен интерес.

Проектът на меморандум е изпратен на ГЕРБ/СДС, и представлява основа за предстоящите преговори.
Ако постигането на разбирателство се окаже невъзможно, страните се договарят заедно с изборите за европейски парламент да се проведат и предсрочни парламентарни избори с цел намаляване на риска от политическа нестабилност и отклоняване от проевропейския път на България.

Меморандум за продължаване на реформите март-декември 2024