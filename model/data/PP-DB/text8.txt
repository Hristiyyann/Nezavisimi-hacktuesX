Меморандумът за продължаване на реформите, предложен от ПП-ДБ на партньорите им от ГЕРБ-СДС, поставя амбициозни цели и изисква откровен и задълбочен политически разговор в интерес на българските граждани. Това заяви народният представител Надежда Йорданова от “Продължаваме Промяната – Демократична България” в ефира на “Денят започва” по БНТ.

“Меморандумът не е червена линия или заплаха за предсрочни парламентарни избори, а закономерна и последователна стъпка”, поясни Йорданова. Тя напомни, че още през юни месец на 2024-а година е имало аргументи за писмен документ, който да регламентира начина на вземане на решения между двете управляващи парламентарни групи. Тогава след дебати мнозинството е преценило, че управленската и законодателната програма са достатъчни.

“Сега общото решение на групата ни е, че трябва задължително приоритетите и механизмът за вземане на решения да бъдат разписани и подписани от двете страни. Този меморандум не изчерпва всички елементи на управлението. Той отново ще бъде придружен от управленска и законодателна програма, които вече са с висока степен на готовност в Министерския съвет”, допълни бившият министър на правосъдието.

На въпрос относно персоналния състав на правителството и споровете кой да оглави МВнР Йорданова отговори, че ефективното управление, довършването на съдебната реформа, борбата с корупцията и убедителното структуриране на регулаторите остават по-приоритетни от разпределението на политически постове.

Представителят на “Да, България” уточни, че ПП-ДБ не изисква квоти за разпределението на регулаторите, а принцип на равнопоставеност при избора на новите им ръководства. Йорданова допълни, че всяка една от страните би имала право на вето, ако съответно предложение за регулатор не отговаря на изискванията или има компрометиращи факти и обстоятелства около него.

Йорданова заяви, че ако се докаже участието на определени магистрати в дейността на убития Мартин Божанов – Нотариуса, то трябва да се изисква дисциплинарна отговорност и освобождаването им за уронване на престижа на съдебната власт. Според нея дори да не се намерят трима членове на ВСС, които да упражнят това правомощие, то министърът на правосъдието Атанас Славов без колебание ще го направи.

“Това, което се случи през последните дни, е илюстрация защо ни трябва съдебна реформа и показва в казус много от нещата, за които говорихме. Реформата е в етап на развитие – измененията в Конституцията бяха първата необходима стъпка, а новият Закон за съдебната власт и измененията в процесуалните закони предстоят”, каза още Йорданова. И добави, че волята реформата да се осъществи докрай е изнервила много хора, които днес опитват да заметат следите и да разчистят сметките си. Отговорността на съдебната власт и политиците да довършат работата си спрямо отредените им компетенции.

“Заплахите към съдия Цариградска са ясни от преди четири години. Защо не е имало енергично разследване? Беше известно, че в спецсъда и спецпрокуратурата се злоупотребява със СРС. Защо не са предприети мерки? Ако погледнете доклада на Бюрото за контрол на СРС-тата, данните са много ясни. Изнасяла съм аналогични данни в хода на дебатите в пленарна зала – 47% от исканията за СРС са разрешавани”, заяви Йорданова и добави, че са нужни още повече усърдие в борбата за повишен съдебен контрол върху използването на СРС.

В отговор на отправен от Йорданова и Божидар Божанов въпрос към МВР е станало ясно, че е било изпратено искане за достъп до трафичните данни на убития Мартин Божанов, но Софийският градски съд първоначално е отказал. Второто искане на депутатите обаче е одобрено. Трафичните данни на Нотариуса могат да са ключов елемент от разследването и да разяснят с кого си е говорил и къде е ходил преди убийството.