Трафичните данни на потребителите ще бъдат съхранявани от телекоми и други интернет доставчици в криптиран вид и само съдът ще може да ги декриптира при нужда от разследване и предотвратяване на тежки престъпления. Това предвижда законопроект, внесен в Народното събрание от Божидар Божанов и група народни представители от “Продължаваме Промяната – Демократична България”.

Промените ще предотвратят използването на информацията за профилиране и следене, като в същото време няма да се поставят пречки пред легитимното им използване за разследване на тежки престъпления.

“Поводът е решение на Съда на ЕС, който преди година и половина обяви нашия закон за противоречащ на правото на ЕС заради неизбирателното съхранение на данните, което позволява прецизно профилиране на гражданите и заради липсата на уведомления за осъществения достъп”, заяви Божанов.

Измененията в законопроекта за електронните съобщения предвиждат още уведомяване на лицата, чиито трафични данни са поискани, след като отпадне необходимостта тях (когато престъплението е предотвратено, досъдебното производство е прекратено и др.). “Важно е да знаем кога разследващите органи използват наши трафични данни дори когато това е с разрешение на съда”, категоричен е Божидар Божанов.

Настоящият законопроект предвижда и реформа в регистрите за съхранение на искания за предоставяне на трафични данни, тъй като към момента исканията до съда за разрешение се пазят в хартиени регистри по места и това не позволява нужната проследимост, отчетност и адекватен контрол върху процеса. Такава реформа е необходима отдавна, за да бъдат защитени данните на гражданите от неправомерно използване”, каза още Божанов.