Премахване на думите “хартиен носител” и “печат” и дигитализация на процесите по инвестиционното проектиране и устройствено планиране предвижда законопроект за промени в Закона за устройство на територията. Проектът бе внесен днес в деловодството на парламента от Божидар Божанов, арх. Йордан Терзийски и група народни представители от “Продължава Промяната – Демократична България”.

Според бившия министър на електронното управление Божидар Божанов предложените изменения ще облекчат всички участници в процеса, ще намалят административната тежест и ще дадат възможност за ограничаване на корупционните практики.

“МРРБ е на път да започне изграждане на единния регистър по устройство на територията, за което осигурихме финансиране по плана за възстановяване преди 2 години. С този законопроект даваме правното основание този регистър да обхване всички дейности по инвестиционно проектиране и устройствено планиране”, допълни той.

В законопроекта се казва още, че в резултат на дигитализацията и свързаните с нея улесняване и ускоряване на административното обслужване в областта на проектирането и строителството се очаква да има положително въздействие върху инвестиционните процеси във всички области на стопанския живот. Целта е чрез наличните технологични възможности да се улеснят процесите по: разрешаване на изработването на устройствени планове и на техни изменения, изработване и одобряване на подробни устройствени планове и на техни изменения, одобряване на инвестиционни проекти, издаване на разрешения за строеж, предвиждане на съществени изменения в инвестиционния проект по време на строителството, контролните и удостоверителни правомощия на Дирекцията за национален строителен контрол и съставяне, заверяване и съхраняване на екзекутивната документация