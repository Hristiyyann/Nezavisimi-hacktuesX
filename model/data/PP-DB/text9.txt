Министерството на правосъдието приключва работата по изцяло новия Закон за съдебната власт (ЗСВ), а след приемането му и избора на новите органи ще се видят реалните промени от конституционната реформа. Това заяви министър Атанас Славов в ефира на “Още от деня” по БНТ.

На въпрос дали в България може да има правосъдие след конституционната реформа, министърът отговори: “Вярвам, че в този исторически момент сме по-способни да върнем правосъдието в държавата, отколкото преди три, пет или десет години. Направиха се важни стъпки, които отварят възможности. Важно е тези възможности да бъдат използвани, да не изпуснем този прозорец и да стигнем до края на съдебната реформа.”

Министърът допълни, че новият ЗСВ ще даде необходимите гаранции за политическа неутралност и независимост на новите членове на Висшия съдебен съвет и Висшия прокурорски съвет. В двата съвета, например, няма да могат да се избират членове на ръководства на политически партии или лица, които са заемали политическа длъжност през последните пет години. Ще бъдат въведени и други изисквания за професионализъм, неутралност и почтеност на членовете.

Славов заяви още, че казусът с убития Мартин Божанов трябва да бъде разнищен докрай и Министерството на правосъдието е извършило проверка, установила, че Нотариуса не е бил защитен свидетел. Проверява се и кой му е дал достъп до сградите на вече закритите специализиран съд и прокуратура. Правосъдният министър подчерта, че сериозната мрежа на Божанов трудно би съществувала толкова дълго при различни управления без политическа протекция. Според него е важно да се установи на какво ниво и от какви формации Божанов е получавал политически гръб.

“Министерството на правосъдието ще направи всичко, което зависи от институцията, за да разрешим този казус. За да е влизал Божанов безпрепятствено в сградите на спецсъда и спецпрокуратурата, значи някой там му е осигурил достъп. Ако наистина е ползвал син буркан за автомобила си, трябва да бъде ясно от кого го е получил”, подчерта Славов.

Атанас Славов добави, че твърде дълго различни групи от съдии, следователи и прокурори са били изнудвани, а някои са били и част от групи и мрежи за влияние. Според него нормалността и върховенството на закона в България изискват на това да се сложи край. Той напомни, че още в първите дни на мандата си като министър е подал и сигнал до прокуратурата за заплахите към съдия Цариградска, на която от седмица е назначена охрана.

“Случаите с Нотариуса и с “Осемте джуджета” са тежка диагноза. Проблемът е че сме в нея от дълго време. Когато пациент е в тежка диагноза от дълго време, са възможни твърде негативни развития. Ключово в момента е да се ориентираме към ефективни разследвания, обвинения и присъди”, изтъкна министърът.

Представителят на “Да, България” коментира и посещението на еврокомисаря по правосъдието Дидие Рейндерс, дал ясна и позитивна оценка на приетите промени в Конституцията и постигнатия европейски стандарт за независимост на съда.

“Най-важното от изказването на еврокомисар Рейндерс е, че от промяна в закони и процедури трябва да преминем към осъдителни присъди на корупция по високите етажи на властта и в съдебната система. Когато имаме такива резултати, това ще е доказателство, че истинското доказателство, че институциите работят”, заключи Славов.