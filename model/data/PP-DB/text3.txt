“Продължаваме Промяната – Демократична България” канят ГЕРБ-СДС на разговори на 5 март за Комисията за противодействие на корупцията, която по новия закон, приет преди 5 месеца, трябваше да заработи от днес.

“Каним колегите във вторник да внесем заедно правилата за антикорупционната комисия, за да могат номинациите да бъдат пример за всички други регулатори”, заяви на брифинг в парламента съпредседателят на “Продължаваме Промяната” Кирил Петков. И уточни, че разговорите не трябва да са на ниво партийни лидери, а могат да се водят от юристи на двете коалиции.

Петков изрази задоволство, че лидерът на ГЕРБ Бойко Борисов отправя покана за разговор за Комисията за защита на конкуренцията, но уточни, че “идеята не е да сменим една майка с друга майка”, визирайки председателката на КЗК Юлия Ненкова, която е с отдавна изтекъл мандат и е майка на депутата от ГЕРБ Александър Ненков, който е девети мандат народен представител. “Идеята е да направим прозрачен процес и промяна в закона за КЗК, така че да няма едновластие на председателя, а цялата общественост да знае, че всички цени в магазините, всички обществени поръчки, които се оценяват от КЗК, са направени така, че да защитават обществения интерес”, каза Кирил Петков.

Според съпредседателя на “Демократична България” Христо Иванов казусът с Мартин Божанов-Нотариуса ясно показва, че в момента няма институция, която по един или друг начин да не е засенчена от съмнения и това също налага най-сетне да се пристъпи към създаване на Комисията за предотвратяване на корупцията като нов орган, който може да се ползва с обществено доверие. Той напомни, че самият Закон за противодействие на корупцията съдържа подробни правила за излъчването на комисията и просто трябва да се пристъпи към попълването на този орган. По подобен начин като този за КПК трябва да се постигне разбирателство и за регулаторните органи. Разговорът за КПК и регулаторите е пред скоби, за да тръгне преговорният процес и за всички политики и за състава на правителството след ротацията, категоричен е Иванов.

“България не може да разреши трайно политическата криза и да отговори на обществените очаквания за формиране на правителство за втората част на ротацията без да имаме ясен отговор какви реформи ще се правят по отношение борбата с корупцията, върховенството на правото и сигурността. Т.е. правосъдието, службите, регулаторите са пред скоби за нас и ние очакваме ясен отговор какви ангажименти, каква конкретика можем да договорим в един партньорски процес на преговори”, каза лидерът на “Да, България”.

По думите му, преговори означава търсене на баланс, но не и за сметка на погазване на принципи. “Поставяме принципни въпроси, като това как се борим срещу корупцията, как ще довършим съдебната реформа, ще оздравим службите и регулаторите – това е обществена, а не политическа червена линия. Готови сме да търсим баланс, но само баланс, който отговаря на обществения интерес България да се движи напред”, каза Христо Иванов.

Той изрази надежда депутатът Бойко Рашков сериозно да допринесе за работата на т.нар. парламентарна комисия “Нотариуса”, въпреки че не е неин член и че изпълняващият функцията главен прокурор Борислав Сарафов ще се яви на изслушване пред комисията, защото от това ще зависи и оценката дали той би могъл да продължи да работи.