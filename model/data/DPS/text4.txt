ДПС ОТНОВО НАСТОЯ: ПРОКУРАТУРАТА НЕЗАБАВНО ДА ИЗВЪРШИ ПЪЛНА И ВСЕОБХВАТНА ПРОВЕРКА НА ВСИЧКИ ПОСРЕДНИЦИ ЗА ПРИДОБИВАНЕ НА БЪЛГАРСКО ГРАЖДАНСТВО
Извършена ли е пълна и всеобхватна проверка на всички фирми и лица, осъществяващи посредничество за придобиване на българско гражданство и какви са резултатите от нея? Този въпрос за пореден път поставят пред главния прокурор на България лидерът на ДПС Мустафа Карадайъ, народният представител Делян Пеевски и зам.-председателят на ПГ на ДПС Хамид Хамид.

Днес те отново отправиха писмо до обвинител № 1. То бе входирано в деловодството на парламента. От миналата година ДПС настоява за пълна и всеобхватна проверка на всички случаи с издаване на т.нар. „златни паспорти” – инвестиции срещу гражданство. Със закон, внесен от Движението, инвестиционното гражданство бе прекратено. Така бе пресечена една от корупционните схеми у нас и страната ни отговори на препоръките на европейските и евроатлантическите си партньори.

Със сигнал вх. № PRB 202317656871 I от 19.01.2023г. от ДПС сезирахме прокуратурата на Република България с молба да извърши незабавна, пълна и всеобхватна проверка на всички фирми – търговски и/или адвокатски дружества и/или отделни посредници – физически лица, които могат да се идентифицират като такива, осъществяващи посредничество относно придобиването на българско гражданство, се казва в сигнала на Карадайъ, Пеевски и Хамид.

При тази проверка настояхме да бъде установено и проверено всяко едно участие на посредник в процедурите по Закона за българското гражданство, спазени ли са законовите изисквания за подобно посредничество, както и налице ли са незаконни действия на тези посредници свързани с корупция, подкупи на длъжностни лица, неправомерно получаване на гражданство или право на пребиваване от чужденци, пише още в документа.

С последващо допълнение към този сигнал, настояхме да бъде изяснено и обстоятелството, налице ли са данни, респективно дали е била реализирана схема за подкупи, свързана с български документи за пребиваване гражданство на чуждестранни лица, при която схема представители (посредници) на компании са плащали подкупи на български длъжностни лица, за да гарантират на клиентите си получаване на документи за гражданство незабавно, вместо да внесат необходимия депозит или да изчакат петте години за разглеждане на законно искане за придобиване на подобни документи, се подчертава в писмото.

След подаване на горните сигнали отправихме неколкократни молби до прокуратурата за информация относно обстоятелството предприети ли са действия по тези сигнали, като до настоящия момент не сме получили отговор, заявяват още Карадайъ, Пеевски и Хамид.

Те за пореден път настояват да бъдат уведомени извършена ли е проверка на изложените от тях факти и обстоятелства, както и какви са резултатите от нея.