МУСТАФА КАРАДАЙЪ: БЛАГОДАРЯ НА ВСИЧКИ, С КОИТО ДОСТОЙНО НАПРАВИХМЕ МИРНИЯ ПРЕХОД В БЪЛГАРИЯ И СЕГА УВЕРЕНО ВЪРВИМ ПО ПЪТЯ. В ЗАЕДНОСТ МОЖЕМ ВСИЧКО!
Благодаря на всички, с които достойно направихме мирния преход в България и сега уверено вървим по Пътя. В заедност можем всичко! Това написала лидерът на ДПС Мустафа Карадайъ в специална своя позиция по повод голямата трагедия, наречена арогантно от тоталитарната власт „голямата екскурзия“. Тогава за един ден животът се преобърна и наред с откраднатите имена, език, религия, минало и настояще, властта открадна святата връзка с родния дом, родния край, Родината.

Ето позицията на Мустафа Карадайъ, председател на ДПС:

Днес отбелязваме 33 години от голямата трагедия, наречена арогантно от тоталитарната власт „голямата екскурзия“. Когато за един ден животът се преобърна и наред с откраднатите имена, език, религия, минало и настояще, властта открадна святата връзка с родния дом, родния край, Родината.

Животът доказа, че с обща воля и единство можем всичко. Възстановихме си имената, езика, вярата, миналото и градим настоящето и бъдещето в нашата Родина. Знаем колко е важно да запазим демокрацията и мира, защото знаем какво е да ти откраднат живота, какво е да живееш в не-демокрация. Трябва да направим всичко по силите си, за да запазим мира и демокрацията и решително да построим живота така, че децата ни да живеят щастливи в Родината ни.

Събитията от Украйна показаха колко е крехък мирът и че безчовечното лице на войната не е толкова далеч, както си мислехме.

Мирът е ценност, която ни задължава да бдим всеки миг. Бъдещето ни зависи от усилията на всеки един от нас. И всеки трябва да е на висотата на тази отговорност.

Отбелязвайки тази паметна дата, искам да благодаря на всички, с които достойно направихме мирния преход в България и сега уверено вървим по Пътя. Пожелавам на всички здраве, много сили и успехи.

В заедност можем всичко!