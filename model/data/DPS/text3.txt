МУСТАФА КАРАДАЙЪ: ВРЕМЕ Е ЗА ОТГОВОРНОСТ
Това, което трябва да ангажира отговорността на всички ни, е третият мандат. Без значение какви биха били последиците за рейтинги, изборни резултати, отговорността пред обществото и бъдещето на държавата изисква да намерим решение за редовен кабинет с ясен хоризонт и конкретни задачи за изпълнение. Народът очаква това от нас.

Това заяви лидерът на ДПС Мустафа Карадайъ в декларация от името на Движението, прочетена в парламента за началото на новия политически сезон. Стартът му съвпадна с рождения ден на ДПС 4 април.

Призоваваме всички политически сили в Народното събрание да сформираме редовен кабинет, който да изпълни програма с ясни задачи за цялото ни общество, включително да препотвърди евроатлантическата ориентация на страната ни, призова Карадайъ.

В момента, както и веднага след изборите, хората искат редовен кабинет, те очакват основните теми от дневния ред на обществото да бъдат основни теми на политиците, подчерта лидерът на ДПС.

Днес повече от всякога трябва да припомним, че политиката е отговорност. Лесно е да играеш на полето на политическия популизъм, трудно е да останеш на терена на политическата отговорност.  ДПС знае как се носи отговорност. Прави това вече 33 години, категоричен бе Мустафа Карадайъ.

Затова призоваваме всички партии да загърбят политическия егоизъм и егото на лидерите си и да седнат на масата на преговорите, за да разпишем приоритетите за страната, които ще я изведат от кризите. Днес не е важно кой първи ще изрече в декларация приоритетите за България, за да се нарече новият Герой-Спасител и да лепи етикети на останалите. Днес е важно кой ще работи безкористно за България. Време е за отговорност, призова Карадайъ.

Ето цялата декларация на ДПС, прочетена от лидера Мустафа Карадайъ в парламента:

УВАЖАЕМИ ГОСПОДИН ПРЕДСЕДАТЕЛ,

УВАЖАЕМИ ГОСПОЖИ И ГОСПОДА НАРОДНИ ПРЕДСТАВИТЕЛИ!

В началото на новата година пожелавам на всички здраве и сполука, нека 2023 година да е мирна, да е по-добра и по-успешна от старата година! Пожелавам надеждата да не ни напуска и с общи сили да успеем да направим правилните избори, да преодолеем кризите, да решаваме проблемите на хората и да трасираме пътя към по-добро бъдеще на страната ни.

Днес ние отбелязваме 33 години от създаването на нашата партия – ДПС от д-р Ахмед Доган. Със създаването на партията д-р Ахмед Доган превърна в наша основна философия заедността. Поздравявам всички членове и симпатизанти на ДПС с празника и пожелавам на всички ни успех.

Изминалата година беше безпрецедентна в много отношения. Тя върна кошмара на войната в Европа, постави ребром въпросите за новия световен ред, наред с кризите, растящата инфлация и ескалиращата бедност в страната донесоха поредните неуспешни избори. Политическите партии в 48-ото Народно събрание бяхме поставени пред голямо изпитание още с избора на председател на Народното събрание, провали се и първият мандат за съставяне на правителство. Предстоящият втори мандат не дава по-големи шансове, като се има предвид еднаквият модел на първите две политически сили.

Това, което трябва да ангажира отговорността на всички ни, е третият мандат. Без значение какви биха били последиците за рейтинги, изборни резултати, отговорността пред обществото и бъдещето на държавата изисква да намерим решение за редовен кабинет с ясен хоризонт и конкретни задачи за изпълнение. Народът очаква това от нас. Това е основното ни задължение. И няма да има оправдание за никого, ако се провалим в този опит. Кабинетът трябва да има отговорната задача да изпълни важните политически решения, свързани с проблемите на хората. Те очакват това от нас. В момента, както и веднага след изборите, хората искат редовен кабинет, те очакват основните теми от дневния ред на обществото да бъдат основни теми на политиците. Независимо от общото икономическо положение и всички проблеми, хората ни дават ясен знак, че ни дават шанс да преодолеем политическата криза, която ни води към институционален срив. Хората демонстрират изключително търпение и ние не трябва да пропиляваме тази възможност.

Недоверието на обществото в политиците и в основната институция на парламентарната република по никакъв начин не може да се реши само с едни предсрочни избори. Преди следващите избори, които най-вероятно ще са предсрочни, политиците трябва да успеем да покажем нов модел на поведение и нов подход за решаване на проблемите на хората.

През последните години изборите се печелят от Месии и Герои-Спасители, които убеждават как ще махнат „лошите“ и с това ще се решат проблемите на хората, като преди това са създали образа на лошия в лицето на политическия си опонент. В същото време виждаме, че държава не може да се управлява по този модел. Проблемите на хората се задълбочават и независимо от популизма и медийния комфорт хората виждат, че не става по-добре. Защото тези политически сили се оказват силни само в противопоставянето, омразата, отрицанието и създаването на лош образ на опонента. Тези политически сили нямат капацитета да управляват, затова положението днес не е това, което очакват хората.

Решението е просто – трябва да сме откровени с хората и да спрем с лъжите. Трябва да се научим да поставяме национални приоритети и да имаме дългосрочна визия за развитието на държавата ни. ДПС води открит диалог с избирателите, с обществото, с политическите сили. ДПС има ясна визия за развитието на страната и програма за изпълнение. ДПС ще продължава да настоява, че само с диалог и общи усилия на политическите партии може да се постигат успехи.

Избори, без да сме показали на хората, че сме извлекли поуките от уроците на съдбата, ще повторят за пореден път един и същи резултат от последните две години. Резултатите не просто няма да ни харесат, те може да донесат нежелани последици за развитието на политическата система във вида, в който я познаваме. Няма да се простирам и до по-други резултати, свързани с държавното устройство, форма на управление и др.

Не, не чертая в тъмни краски бъдещето, нямам такова намерение. Изборите са най-демократичният инструмент за конституирането на властите. Изборите не ни притесняват. Само подчертавам, че избори, без създаване на нормалност в и сред политическите субекти, не са решение. От ДПС винаги сме подчертавали, че трябва да се положат усилия от всички участници в политическия живот за постигане на тази нормалност. Обръщали сме внимание на огромния проблем с липсата на доверие. Политическите сили имаме своята отговорност за тази липса на доверие. Набързо въведеното машинно гласуване, без да се гарантира държавният контрол върху машините и софтуера, без необходимата разяснителна кампания също са част от проблема. Съзнаваме, че промените в изборното законодателство трябва да се извършват много внимателно и далеч преди избори. Промените, които прие 48 НС обаче, са необходими, защото решават една несправедливост и премахват ограничение, което създаде Изборният кодекс с промените от 2021 година. Съзнаваме, че уредбата не е достатъчно прецизна, но създава условия държавата да е основният двигател в изборния процес. И така трябва да бъде. Държавата трябва да е собственик на машините и на софтуера, държавата чрез своите органи и институции трябва да сертифицира и одитира машините. Необходимо е включването на държавни служители с висока експертиза, за да се гарантира процесът с машинното гласуване. Основната задача е машините да са достъпни за всеки избирател и да гарантират гласа на всеки един. Това все още предстои.

УВАЖАЕМИ ГОСПОДИН ПРЕДСЕДАТЕЛ,

УВАЖАЕМИ ГОСПОЖИ И ГОСПОДА НАРОДНИ ПРЕДСТАВИТЕЛИ!

Каквото и да говорим, каквото и да правим, не трябва да забравяме, че хората очакват от нас съставяне на правителство и поставяне в дневния ред на кабинета основните проблеми на обществото за решаване. Спокойствието на обществото в момента е в резултат на търпеливото изчакване на хората да видят какво ще направим ние, политиците. Отчитайки този шанс, ние от ДПС призоваваме всички политически сили в Народното събрание да сформираме редовен кабинет, който да изпълни програма с ясни задачи за цялото ни общество, включително да препотвърди евроатлантическата ориентация на страната ни.

„В актуалното ни Политическо битие основният проблем в дневния ред на страната е намирането на стратегия за изход от кризата, а не разделянето на обществото на добри и лоши, на справедливи и виновни.“

Тези думи с хирургична точност описват днешния ден – тежка политическа криза, насложена върху поредица от икономически, социални и здравни кризи. Отказ от диалог и съгласие, противопоставяне и омраза, които минират пътя към съставяне на единственото нещо, от което България има нужда в момента – стабилно редовно правителство.

Тези думи са изречени още през 2010 г. в послеслова към книгата „Съвременният политически мит”. Там се изследва раждането на Героите-Спасители от показното ликвидиране на „лошите” до самозабравянето им и употребата на властта като самоцел. И проследява генезиса на политическите митове от възникването им до техния зрелищен крах.

Позволявам си този цитат по две причини.

Първата е, че днес продължаваме да живеем в създадения от Герои-Спасители политически мит.

Втората е, че днес се навършват 33 години от създаването на Движението за права и свободи. Оттогава до днес нашата мисия е да пазим целостта на Родината ни и да бъдем гаранти за мира, стабилността и сигурността. Това е завещаното от д-р Доган към нас, чийто далновиден поглед десетилетия насочва не само ДПС, но и България в правилната посока. Именно той първи посочи от тази трибуна европейския и евроатлантически път на България.

Това ни задължава днес отново да посочим посоката за България.

УВАЖАЕМИ ГОСПОДИН ПРЕДСЕДАТЕЛ,

УВАЖАЕМИ КОЛЕГИ!

Днес повече отвсякога трябва да припомним, че политиката е отговорност. Лесно е да играеш на полето на политическия популизъм, трудно е да останеш на терена на политическата отговорност. ДПС знае как се носи отговорност. Прави това вече 33 години.

Затова призоваваме всички партии да загърбят политическия егоизъм и да седнат на масата на преговорите, за да разпишем приоритетите за страната, които ще я изведат от кризите.

Днес не е важно кой първи ще изрече в декларация приоритетите за България, за да се нарече новият Герой-Спасител и да лепи етикети на останалите. Днес е важно кой ще работи безкористно за България.