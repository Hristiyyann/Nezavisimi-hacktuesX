ДПС: ДЪРЖАВАТА Е НА РЪБА НА ПРОПАСТТА. ПРИЗОВАВАМЕ ПРЕЗИДЕНТА ЧАС ПО-СКОРО ДА НАСРОЧИ ПРЕДСРОЧНИ ПАРЛАМЕНТАРНИ ИЗБОРИ
Дори и четворната болшевишка коалиция отново да излъчи правителство, неговият живот ще бъде не повече от 6 месеца. Тогава, в края на годината, енергийната криза, галопиращата инфлация, задаващата се рецесия и липсата на бюджет за 2023 г. ще хвърлят страната не само в пропастта на невиждана досега бедност, но и в бездната на омразата, отмъщението, реваншизма и контрареваншизма. Това заяви лидерът на ДПС Мустафа Карадайъ в декларация от името на ПГ на ДПС. Призоваваме Президента на Републиката да приложи Конституцията, като се съобрази с решение 20 от 1992 г. на КС и час по-скоро да насрочи предсрочни парламентарни избори, категоричен бе Карадайъ.

ДЕКЛАРАЦИЯ на ПГ на ДПС

Уважаеми г-н председател

Уважаеми, колеги народни представители,

Държавата е на ръба на пропастта. В разгара на световна енергийна криза, когато доставките на горива за Европа са блокирани, а Брюксел зове да пестим 15% от газа, България остана без най-важния си регулатор - Комисията за енергийно и водно регулиране.

Оказа се, че както цялата власт на „Промяната", и КЕВР е зачената в грях и лъжа. Председателят й е избран в нарушение на Конституцията, така както прегазвайки Основния закон на страната, Кирил Петков влезе в Министерски съвет, за да употреби властта в интерес на себе си и приятелския си кръг. Черните списъци на Асен Василев, както и незаконните арести, нахлувания по домовете на възрастни инвалиди и безобразията по време на изборите през 2021г. на Рашков само тези, които не са ги обжалвали те не са спечелили делата в съда.

Днес, година след като Кирил Петков и Асен Василев бяха имплантирани във властта от задкулисието, клетвопрестъпничеството стана патриотизъм, лъжата – норма/закон. Нарушаването на Конституцията вече е героизъм, а върховенство на правото има само, когато цялата съдебна власт е в ръцете на умнокрасивитета (Прокопиев), или правораздаването се упражнява от болшевика, реставратор на комунизма, чрез антихуманни и репресивни методи и прийоми от онова време, естествено в нарушение на Конституцията и Законите на страната, в рушене на демокрация, държава и държавност.

Незаконните решения станаха основен закон. КЕВР е нелегитимна, но определя шоковото поскъпване на ток, газ и вода. Вместо премиерът в оставка да е в парламента, за да търси изход от патовата ситуация, той отиде в Азербайджан да договаря газ, без кабинетът да е обявил каквато и да е стратегия за решаване на енергийната криза.

Всяко решение на кабинета се отменя еднолично от Кирил Петков или Асен Василев в мига, щом застраши битието им. 800 хил. бяха спрени от Асен Василев заради "санкциите срещу Русия". За да има преговори с БСП обаче сумата бе разблокирана. Четири месеца Петков яростно защитаваше скандалния меморандум с "Джемкорп", за да го отмени за една нощ с фрапиращия мотив - "да бъде свалена темата от общественото внимание". Гръмко въведеният лимит за 5 млн. кредити от ББР, тази седмица тихомълком падна, за да може, който трябва предизборно, да се възползва от държавната банка. Впрочем само да кажа, вместо обещаните доказателства от Кирил Петков и Асен Василев относно г-н Пеевски, вчера чухме директора на банката да опровергава техните лъжи по адрес на г-н Пеевски.

Господа управляващи, няма ли да се извините за калната кампания, с която се изкачихте по гърба на ДПС, за да влезете във властта? Едва ли! - за вас чест и достойнство са мръсни думи. Единственото което има значение са офшорките ви, банковите ви сметки, комисионните ви и сделките ви в интерес на семейно-приятелския кръг, и най-вече на ментора ви олигарха и медийно-енергиен монополист.

С тези нови "ценности на промяната" обаче вие направихте България не по-богата, както обещахте, а я загробихте с милиарди дългове и неустойки, които ще плащат и следващите поколения.

Енергетиката е в колапс, бизнесът в ступор, хората в ужас, как ще вържат двата края. Планът за възстановяване не само буксува, защото не написахте законите, но и ще бъде орязан най-вероятно с още един милиард заради скандалната ви сделка с офшорката "Джемкорп".

Уважаеми госпожи и господа,

България вече е в тежка политическа криза. Белезите за това са:

Има министри, но няма власт. Всеки член на кабинета спасява собствената си кожа, правителството не работи за хората.
Преговорите за кабинет изкуствено се протакат, не за да се определят приоритети, а да се приемат нови репресивни органи преди изборите. За всички е ясно каква ще бъде новата роля на Бойко Рашков в КПКОНПИ и чия бухалка ще бъде там, естествено пак в нарушение на Конституцията и Законите на страната, защото това беше условието да се водят преговори за съставяне на правителство с третия мандат.
Народното събрание е изчерпано от съдържание, защото вместо да решава проблемите на хората и бизнеса, във фокуса на дневния му ред са завладяване на репресивните органи на държавата за лична употреба срещу опонентите по време на предстоящите предсрочни избори, след като станахме свидетели на безобразията в независимите регулатори, което беше предшествано от узурпирането на властта от задкулисието.
Уважаеми госпожи и господа,

Изходът е само един. И ние от ДПС ясно го заявихме - незабавно разпускане на 47-ото НС и предсрочни избори наесен, а не днес както чуваме с болшевишки прийоми от времето на правителството на Жан Виденов да задържат властта, както тогава се казваше – до кръв или още  45г. Категорични сме, че дори и четворната болшевишка коалиция отново да излъчи правителство, неговият живот ще бъде не повече от 6 месеца. Тогава, в края на годината, енергийната криза, галопиращата инфлация, задаващата се рецесия и липсата на бюджет за 2023 г. ще хвърлят страната не само в пропастта на невиждана досега бедност, но и в бездната на омразата, отмъщението, реваншизъм и контрареваншизъм.

Призоваваме Президента на Републиката да приложи Конституцията, като се съобрази с решение 20 от 1992г. на КС и час по-скоро да насрочи предсрочни парламентарни избори.