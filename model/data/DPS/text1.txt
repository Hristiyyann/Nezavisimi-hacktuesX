Приемането на България в Шенгенското пространство е важна стратегическа цел, която е водещ мотив при сформирането на евроатлантическото мнозинство, което избра кабинета Денков в настоящия парламент. За изпълнението на тази цел е необходим пълен синхрон между институциите, така че да се използва целият потенциал на парламентарната дипломация, включително и непотърсеният досега от страна на премиера – този на членовете на Европейския парламент от ДПС.

Това се казва в писмо, изпратено от съпредседателя на ПГ на ДПС Делян Пеевски до българския министър- председател Николай Денков.

Делян Пеевски изисква от премиера да представи пълен отчет за свършеното за приемането на страната ни в Шенген от избора на правителството на 6-ти юни т.г. до днес.

Искаме да знаем всичко дотук – всички факти и обстоятелства, свързани с работата на кабинета, председателстван от Николай Денков за присъединяването на България към Шенгенското пространство, се казва в писмото.

 Изискваме от премиера да начертае и ни информира за стъпките, които смята да предприеме до заседанието на Съвета по правосъдие и вътрешни работи на 4-ти декември. Очакваме като резултат на изпълнението на тази стратегия, България да получи дата за приемане в Шенген, настоява Пеевски.

Съпредседателят на ПГ на ДПС подчертава, че в името на добрата координация между институциите и взаимодействие с парламента, премиерът трябва да отчита ежеседмично свършеното пред Народното събрание, като към това представя и задълбочен анализ, изводи и прогнозни резултати.

Напомняме на министър-председателя, че ДПС влезе в конституционното мнозинство и подкрепи съдебната реформа, за да реализира важните за българските граждани цели, като присъединяването ни към Шенгенското пространство. Защото това има пряко отношение към условията за привличане на сериозни инвестиции в България, а от там и пряко отражение върху жизнения стандарт на всички български граждани, завършва Делян Пеевски.